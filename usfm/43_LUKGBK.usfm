\id LUK Gaddi Bible
\ide UTF-8
\rem Copyright Information: Creative Commons Attribution-ShareAlike 4.0 License
\h लूका
\toc1 लूका रा सुसमाचार
\toc2 लूका
\mt1 Luke
\mt1 लूका रा सुसमाचार
\is भूमिका
\ip लूका रचित सुसमाचार यीशु जो इस्त्राएल रै प्रतिज्ञान उध्दारकर्ता अतै पुरी मानस जाति रै उध्दारकर्ता दूनीं ही रूपा मन्ज प्रस्तुत करदा हा। लूका लिखदा हा कि यीशु जो “कंगाला जो सुसमाचार हुनाणै तांये” प्रभु री आत्मे हैदुरा थू। ठेरी वजह थंऊ यह सुसमाचार मत्तै तरह री चिन्ता तकलिफा मन्ज पैऊरै मणु री चिन्ता सोगी भरूरा हा। लूका रचित सुसमाचार मन्ज आनन्द रै भाव री भी प्रधानता हा, खासकरी के शुरू रै अध्याय मन्ज, जिन्या मन्ज यीशु रै आगमन री घोषणा करूरी हा, अतै लास्ट मन्ज भी जैड़ी यीशु रै स्वर्गा जो गाणै रा वर्णन हा। यीशु रै स्वर्गा जो गाणै थंऊ बाद मसीही विस्वास रै विकास अतै विस्तार रा सारा हाल एह ही लेखक ‘चेलै रै कम’ नां री कताबा मन्ज दिन्दा हा।
\ip दूयें अतै छेम्मै हेस्सै (थलै दितुरी रूप रेखा हेरा) मन्ज लिखुरी मत्ती सारी गप्पा सिर्फ ऐस ही सुसमाचार मन्ज हिन्न। उदाहरण तांये, यीशु रै जन्म भूणै पुर स्वर्गदूता रा स्तूतिगान, पाह्ला रा यीशु जो हेरना, यरूशलेमा रै मन्दरा मन्ज यीशु, अतै दयालु सामरी अतै उड़ाऊ पुत्रा रै दृष्टान्त आदि। पुरै सुसमाचार मन्ज प्रार्थना, पवित्र आत्मा, यीशु री जनसेवा मन्ज जनानी री भूमिका, अतै प्रमात्में रै द्वारा पापा री माफी पुर ज्यादा जोर दितुरा हा।
\iot रूप-रेखा :
\io1 भूमिका 1:1-4
\io1 यूहन्ना बपतिस्मा दिणैवाळै अतै यीशु रा जन्म अतै बचपन 1:5-2:52
\io1 यूहन्ना बपतिस्मा दिणैवाळै री जनसेवा 3:1-20
\io1 यीशु रा बपतिस्मा अतै परीक्षा 3:21—4:13
\io1 गलील मन्ज यीशु री जनसेवा 4:14—9:50
\io1 गलील थंऊ यरूशलेम तक यात्रा 9:51—19:27
\io1 यरूशलेम मन्ज लास्ट हप्ता 19:28—23:56
\io1 प्रभु रा दोवारा जी भूणा, हुजणा, अतै स्वर्गा जो गाणा 24:1-53
\c 1
\s परिचय
\p
\v 1 श्रीमान थियुफिलुस जी, कईयै मणुऐ यीशु री गल्ला रा जैड़ी कि असु मन्‍ज भछूरी थी, इतिहास लिखणै तांई इन्‍दा साथ दितुरा।
\v 2 जियां कि सो मणु जियें कि ईंआ गल्ला जो अपणी हाख्री हेरूरा थू अतै सो वचना रै सेवक थियै, तिंयै ही यह सब गल्ला असु तिकर पुजाई
\v 3 ता मिन्‍जो भी यह ठीक लगु कि ईंआ सब गल्ला रा पूरा हाल ठीक-ठीक जाँच-परख करणैं थऊं वाद ही तिआं जो अक्‍क-अक्‍क करी के तुसु तांई लिखुं
\v 4 ताकि तुहै जाणी लैन कि सो गल्ला जठेरी तुहै सीख लेऊरीआ सो कतूणी अटल हिन।
\s बपतिस्मा दिणै बाळै यूहन्ना रै जन्मा री भविष्यवाणी
\p
\v 5 यह तैस टैमा री गल्ल हा जैहणै यहूदीया प्रदेसा मन्ज राजा हेरोदेसा रा राज्य थू। ता तैड़ी अबिय्याह नां रै अक्‍की याजका री मण्ङली मन्‍ज, जकरिया नां रा अक्‍क याजक थू। तसेरी लाड़ी हारुन नां रै अक्‍की याजका रै खानदाना थऊं थी, जैसारा नां इलीशिबा थू।
\v 6 जकरिया अतै इलीशिबा प्रमात्मैं रै सामणैं बड़ै ही धर्मी थियै, अतै तसेरी सभी आज्ञा अतै विधी पुर सिधै मना सितै चलदै थियै।
\v 7 तंयारी कोई भी औलाद ना थी क्ओकि इलीशिबा बाँझ थी, अतै धोई बुढ़ै भी थियै।
\p
\v 8 अक्‍क धैड़ा कै भुआ कि जकरिया अपणी मण्ड़ळी सोगी प्रमात्मैं रै सामणैं याजकी कमऊ करदा थू।
\v 9 ता याजक मण्‍ड़ळी री रिति रै मुतावक तिन्यें सभी रै नाँ री पर्ची पाई अतै पर्ची जकरिया रै नां री निकळी कि सो प्रमात्मा रै भवना मन्‍ज गिच्‍ची करी धूप बाळा।
\v 10 धूप बाळणै रै टैमैं अराधना करनै बाळै मणु री सब मण्डळी बाहर प्रार्थना करू करदी थी।
\v 11 ता तसेरै सामणै प्रमात्‍मे रा अक्क स्वर्गदूत धूप बाळणै वाळी जगहा री खब्‍बी कनारी प्रकट भुआ।
\v 12 जकरिया तैसिओ हेरी करी विजकु अतै मना मन्‍ज डरना लगा।
\v 13 ता स्वर्गदूतै तैसियो बल्‍लु, "हे जकरिया, ड़रैं मत‍ ! क्ओकि प्रमात्मैं तेरी प्रार्थना हुणी लेईआ। तेरी लाड़ी इलीशिबा थऊं तिजो तांईं अक्‍क पुत्र भूणा। तू तसेरा नां यहून्ना रखैं।
\v 14 तसेरै पैदा भूणै पुर तुसु ता खुस भूणा हा पर होरी मतै मणु भी खुशी मनाणी हा,
\v 15 कजो कि सो प्रभु रै सामणै महान भूणा । तैस दाखरस अतै शराब कदी ना पिणा । तैस अपणी मौआ रै पेटा मन्‍ज ही पवित्र आत्मा री सामर्थ सोगी भरी गाणा
\v 16 तैस ईस्त्राएली थऊं मतै मणु जो प्रभु प्रमात्मैं री कनारी फेरना।
\v 17 अतै प्रमात्मैं रै भविष्यव्कता एलिय्याह री आत्मा अतै सामर्थ सितै भरी करी यीशु रै पैदा भूणै थऊं पैहलै ईणा ताकि मां-बुड़्‍ड़ै रा मन बाल-बच्चै री कनारी फेरा अतै अणमन्ना जो धर्मी साईं समझ देआ ताकि प्रभु ताईं अक्‍क खरी मानस जात तैयार भुच्‍ची सका।”
\p
\v 18 ता जकरिया स्वर्गदूता थऊं पूछणा लगू, "यह अऊँ कियां मन्‍नी लेंऊं? क्ओकि अऊँ अतै मेरी लाड़ी ता बुढ़्‍ढै भुच्‍ची गछुरै।
\v 19 स्वर्गदूतै जवाव दिता, "मेरा नां जिब्राईल हा, अऊँ परमात्में रै सामणैं खङी रैहन्दा, मिन्‍जो प्रमात्मैं तिजो वळै यह खुशखबरी हुणाणा भैजुरा हा।
\v 20 अवै हुण, जैहणै तिकर यह गल्ला पूरी ना भुच्‍ची गाल्ली, तैहणै तिकर तेरी जवान ना चलणीआ, क्ओकि तैंई मेरी गप्‍पा पुर वसवास ना करू जैड़ी कि अपणै टैमा पुर पूरी भूणीआ।"
\v 21 बाहर मणु जकरिया री भाळा मन्‍ज खडूरै थियै। सो सोचणां लगै कि “जकरिया जो मन्दरा मन्ज ऐतनी देर कज्जो लग्गी भुल्‍ली ?’’
\v 22 जैहणै सो बाहरा जो आ, ता सो तिंआं जो सिनका लाणा लगु, कजोकि तसेरी जवान ना चल्‍लु करदी थी। ता बाहर खडूरै मणु सब जाणी गै कि अन्दर जरुर ऐसिओ कसकी रै दर्शन भुऐ हिन।
\v 23 जैहणै तसेरी सेवा करनै रै धैड़ै पूरै भुच्‍ची गै, ता सो अपणै घरा जो चली गो।
\p
\v 24 ऐसा घटना बाद तसेरी लाड़ी इलीशिबा गर्भवती भुई, पर तैहै पंजा महीनै तिकर एह गल्ल मणु थऊं लुक्‍काई रखी।
\v 25 सो बल्‍दी थी कि, "मणु मन्‍ज मेरी बदनामी दूर करनै तांईं प्रमात्‍मे ईंयां दिनां मन्‍ज मिन्‍जो पुर यह दयादृष्टी करी हा।"
\s यीशु रै जन्मा री भविष्यवाणी
\p
\v 26 जैहणै इलीशिबा जो छिठा महीना लगु, ता प्रमात्मैं जिब्राईल स्वर्गदूता जो, गलील नां रै जिले रै नासरत प्रदेसा मन्‍ज, मरीयम नां री अक्‍की कुँवारी कुल्ळी वल्ळै भैजु।
\v 27 तसारी मंगणी यूसुफ नां रै मणु सितै भछूरी थी जैडा कि राजा दाऊद रै खानदाना रा थू ।
\v 28 स्वर्गदूतै तैहा वल्लै ईच्ची करी बल्लु, "मरीयम तेरी जय भोआ! तिजो पुर प्रमात्मैं री दया भुई हा अतै सो तिजो सोगी हा।"
\v 29 स्‍वर्गदूता री एहा गल्ला हुणी करी मरियम ड़री गई, अतै सोचणा लगी कि 'ऐहा गल्ला रा कै मतलव भोल्ला' ?
\v 30 स्वर्गदूतै तैसा जो वल्लू, "हे मरियम, ड़रैं मत ! कि प्रमात्मा तिजो पुर दयावान भुआ।
\v 31 तुद दोआणु भुणा, अतै अक्‍क पुत्र जमणा। तू तसेरा नां यीशु रखैं।
\v 32 सो महान अतै परमप्रमात्मै रा पुत्र भुणा । प्रभु प्रमात्मैं तैसिओ तसेरै पूर्वज दाऊद राज्ये रा सिंहासन दिणा,
\v 33 तैस याकूब रै घरानै यानि की इस्त्राएली मणु पुर सदा राज्य करना, अतै तसेरै राज्य रा कदी अन्त ना भुणा।"
\v 34 ता मरियमें स्वर्गदूता थऊँ पुछु, "ऐ कियां भुच्‍ची सकदा अऊँ ता कुँआंरी हा।"
\v 35 ता स्वर्गदूतै जवाब दिता, "पवित्र आत्मा अतै परमप्रमात्मैं री छतरछाया तिजो पुर बणी रैहणी हा। ऐत ताई सो जैडा कि तिजो थऊं पैदा भुणै बाळा सो प्रवित्र भुणा, अतै प्रमात्मैं रा पुत्र भुणा।"
\v 36 होर कै वल्लूं, तेरी रिश्तेदार इलिशिबा, जेहा जो मणु बाँझ वलदै थियै, गर्भवती हा, अतै तैहओ छिठा महीना लगुरा।
\v 37 क्ओकि प्रमात्मैं तांई कोई भी कम कठण नियां।
\v 38 ता मरियमें वल्लु, “हेर, अऊँ ता प्रभु री दासी हा। जियां सो चाहन्‍दा तिआं ही भोआ।" फिरी स्वर्गदूत तैठी थऊं चल्ली गो।
\s मरियम अतै इलीशिबा री मुलाकात
\p
\v 39 तिआं धैड़ै मरियम झटफट तैयार भुच्‍ची करी पहाड़ी लाक्‍कै रै यहूदा प्रदेसा रै अक्‍की शैहरा जो गई।
\v 40 तैसै जकरिया रै घरै पुजी करी इलिशिबा सितै पैरी करी।
\v 41 जियां ही सो पैरी करू करदी थी ता, तिआं ही इलिशिबा रै पेटा मन्‍ज बच्चा उटकू अतै ईलिशिबा पवित्र आत्मा सितै भरी गई।
\v 42 सो जोरा सितै वळणा लगी, "मरियम तू सभी जनानी मन्ज धन्य्य हा ! अतै धन्य्य हा तेरै पेटा रा फळ।"
\v 43 यह अनुग्रह मिन्जो पुर किंया भूआ कि मेरै प्रभु री मां मिन्जों वलै आई हा ?
\v 44 हेर जियां ही तेंई मिन्‍जो सितै पैरी करी तिआं ही मेरा बच्‍चा पेटा मन्‍ज खुशी सितै ऊटकुआ।
\v 45 धन्य्य हा तू जहै प्रमात्मा री गल्ला पुर वसवास करू, जैड़ी भी स्‍वर्गदूतै तिजो सोगी बल्ली सो जरूर पूरी भूणी।"
\s मरियम रा स्तूति गान
\q1
\v 46 ता मरीयमें वल्लु,
\q2 "मेरा प्राण प्रभु री तरीफ करा।
\q1
\v 47 मेरी आत्मा मेरा उद्धार करनै वाळै
\q2 प्रमात्मैं मन्ज खुश हा,
\q1
\v 48 क्ओकि प्रमात्‍मे अपणी दासी री दीनता पुर कृपा दृष्टि करी हा
\q2 अतै अज्‍जा थऊं बाद मिन्जो जुगा-जुगा रै मणु वल्लणा कि धन्य्य हा यह जनानी,
\q1
\v 49 सर्वशक्तिमान परमात्‍मैं मिन्जो तांईं
\q2 बड़ै-बड़ै कम करूरै, तसेरा नां पवित्र हा,
\q1
\v 50 जेड़ै तसेरा ड़र मन्‍दै तिआं पुर तसेरी दया
\q2 पीढ़ी थऊं पीढ़ी तिकर वणी रैहन्दी हा।
\q1
\v 51 जेड़ै मणु अपणै-आपाओ बड़ै समझदै थियै,
\q2 तिंआंओ तिनी अपणी शक्ति सितै तितर-बितर करी दितुरा।
\q1
\v 52 तिनी राजा-महराजा री बादशाही जो खत्‍म करी दिता
\q2 पर दीन मणु रै दरीद्रा जो दूर करू हा।
\q1
\v 53 तिनी भूखै भाणै जो ता खरी चीजा सितै रजेरूआ
\q2 पर रजुरै-पूजुरै खाली हथै कड़्‍ड़ी लायें।
\q1
\v 54 तिनी अपणै सेवक ईस्त्राइली मणु जो सम्भाळी लैऊआ
\q2 कि अपणी तैहा दया जो याद करा।
\q1
\v 55 जियां तिनी ईन्‍दै पूर्वजा सितै बल्‍लुरा थू
\q2 कि तैस अब्राहम अतै तसेरै वंशा पुर सदा दया करनीआ।
\v 56 मरीयम कोई त्राई महीनै ईलीशिबा बलै रैई करी अपणै घराऔ फिरी आई।
\s यूहन्ना बपतिस्मा दिणै वाळै रा जन्म
\p
\v 57 फिरी इलीशिबा रै लोकिणै रै धैङै पूरै भुऐ, ता तैसै अक्की पुत्रा जो जन्म दिता।
\v 58 तहारै अड़ेहि-पड़ेही अतै रिस्तेदार यह हुणी करी बड़ै खुश भुऐ, कि प्रभुऐ तैहा पुर दया करी हा।
\v 59 अठुऐं धैङै जैहणै मणु बच्चै रा खतना करना आये ता तसेरा नां भी तसेरै पितै रै ना पुर जकरिया रखणा लगै।
\v 60 पर तसेरी मोऐ बल्‍लू,"ना-ना सेरा नां यहून्ना रखणा"।
\v 61 तिन्यैं तैसा जो बल्लू, "तेरै खानदानां मन्‍ज ता यह नां कसी रा भी ना हा !
\v 62 फिरी तिन्यै सिनका लाई करी जकरिया थऊं पुच्छु, “तू सेरा नां कै रखणां चाहन्‍दा ?
\v 63 जकरिये लिखणै जो पट्टी मंगाई करी तसेरा नां यहून्ना लिख्खी दिता। यह हेरी करी सब हैरान भुच्ची गै।"
\v 64 ता तैहणै ही तसेरी जवान भी खुली गैई अतै सो कणैणा लगी पैऊं अतै प्रमात्मैं रा धन्य्यावाद करना लगु
\v 65 यह सब हेरी करी तसेरै अडेही-पडेही हैरान भुची करी डरना लगै अतै यह गल्ल पुरै यहूदीया रै पहाड़ी इलाकै मजं फैली गई।
\v 66 ईयां सबी गल्ला जो हुणनै थऊं बाद मणु अपणै-अपणै मनां मन्‍ज विचार करी के बलळा लगै, "यह बच्चा मोटटी करी कै बणला” ? कजो कि प्रभु री सामर्थ ऐस बच्चै सोगी थी।
\s जकरिया रा स्तुति गान
\p
\v 67 तैस बच्चै रा पिता जकरिया पवित्र आत्मा सितै भरी करी भविष्यवाणी करना लगु:
\q1
\v 68 "इस्त्राइल रै प्रभु प्रमात्मैं री स्‍तुती भोआ,
\q2 कओकि तिनी अपणै मणु पुर दया दृष्टि करीआ अतै तंयारा छुटकारा करऊ हा,
\q1
\v 69 तिनी अपणै सेवका दाऊद रै वंशा थऊं
\q2 असु तांईं अक्‍क सामर्थी उद्दारकर्ता पैदा करूआ।
\q1
\v 70 जियां तिनी अपणै पवित्र भविष्‍यवक्‍ता रै
\q2 मुहाँ थऊँ बलौऊरा थू, जेड़ै कि पुराणै जमानै थऊँ भुन्‍दै आए हिन
\q1
\v 71 कि परमात्‍मे असु जो ईन्‍दै दुश्‍मणा थऊं
\q2 अतै सबी बैरी थऊं उद्धार करुआ,
\q1
\v 72 ताकि इन्‍दै पुरखा पुर दया करी के
\q2 अपणै पवित्र करारा जो याद करा,
\q1
\v 73 प्रमात्मैं इन्दै कुल-पिता
\q2 अब्राहम सोगी खोऊरी हो पूरी करी हा,
\q1
\v 74 कि सो असु जो इन्दै
\q2 दुश्‍मणा रै हथा थऊं छुड़ाला,
\q1
\v 75 ताकि असै तसेरै सामणै पवित्र अतै धर्मी भुची करी,
\q2 पूरी ऊमर निडरता सितै तसेरी सेवा करदै रैहन“।
\q1
\v 76 “हे बच्चै ! तुद परमप्रधान प्रमात्‍मै रै भविष्यद्धक्ता वणना,
\q2 क्ओकि तुद प्रभु रा रस्ता तैयार करनै तायें तसेरै अगो-अगो चलना,
\q1
\v 77 ताकि तसेरै मणु जो उद्धार पाणै रा ज्ञान देआ
\q2 जैडा कि तयांरै पापा री माफी थऊँ भून्दा हा।
\q1
\v 78 यह तिआं पुर ईंन्‍दै परमात्‍मै री तैसा बेथाह दया री बजहा थऊं भूणा,
\q2 जठेरी बजहा थऊं असु पुर स्‍वर्गा थऊं जियां कि तड़कै रा प्रगड़ा चमकणा।
\q1
\v 79 तांजे असियो नैहरै अतै मौती री छांईं थऊँ लोआ री कनारी लई अईआ,
\q2 अतै इन्‍दै पैरा जो इन्‍दै कल्‍याणा रै रस्‍तै पुर ठीक ठीक चला।”
\p
\v 80 अतै सो बच्‍चा यहुन्ना मोट्‍टीन्‍दा गो अतै आत्‍मा मन्‍ज बलवान भुन्‍दा गो। सो तैहणैं तिकर सुनसान जगह मन्‍ज रैऊ, जैहणै तिकर तसेरा इस्राईली समाजा मन्ज प्रमात्मा रा प्रचार करनै रा टैम ना आ।
\c 2
\s यीशु रा जन्म
\r (मत्ती 1:18-25)
\p
\v 1 तिआं धैड़ै राजा औगुस्तुसै अपणै देसा मन्‍ज जनगणना करनै रा हुक्म दिता ।
\v 2 यह पैहली मणु री जनगणना तैस टैमै भुई जैहणै किवरनियुस सीरिया देसा रा राज्य्‍यपाल थू।
\v 3 ता सब मणु अपणा-अपणा नां लिखाणा तांई अपणै-अपणै पुरखा रै शहरा जो गै।
\v 4 यूसुफ भी गलील प्रदेसा रै नासरत शहरा थऊं यहूदीया प्रदेसा मन्‍ज दाऊदा रै नगरा वैतलहम जो गो, कजो कि सो राजा दाऊद रै परिवारा रा अतै वशां रा शहर थू।
\v 5 सो अपणी दोआणु मंगेतरा मरियम जो भी सोगी नां लखाणा लैई गो।
\v 6 तयांरै तैड़ी रैहन्दैं-रैहन्दैं तैसारै लौकिणै रै धैड़ै पूरै भुच्ची गै।
\v 7 मरियमै अपणै पहलै पुत्रा जो जन्म दिता अतै फालड़ु मन्‍ज लपेटी करी गोरू री खुरली मन्‍ज सुलाई दिता, क्ओकि तिआं जो सरांई मन्‍ज रैहणै जो जगह न मुळुरी थी।
\s स्वर्गदूता रा पाहला जो संदेश
\p
\v 8 तैस लाकै मन्‍ज कई पाहल थियै। सो अक्‍की बलड़ा मन्‍ज राती जो अपणै धणा रा पैहरा करू करदै थियै।
\v 9 ता अचानक ही प्रभु रा अक्‍क स्वर्गदूत तंयारै सामणैं ईचि खड़्‍ड़ू अतै प्रभु रा तेज तंयारी चौं कनारी चमंकु, यह हेरी करी सो ड़री गै।
\v 10 पर स्वर्गदूतै बल्लु, "ड़रा मत ! हुणां, अऊँ तुसियो बड़ी खुशी री खबर हुणादां जैड़ी कि सबी मणु तांईं भूणीआ
\v 11 अज राजा दाऊद रै बैतलहम मन्ज तुसु तांई अक्‍क उद्धारकर्ता पैदा भुआ अतै यही मसीहा प्रभु हा।
\v 12 तुसु तांई तसेरी यह पछैण हा कि तुसु अक्‍क बच्चा फालङू मन्ज लपेटूरा अतै खुरली मन्ज सूतूरा हेरना।"
\v 13 ता हैरदै-हैरदै ही तैस स्वर्गदूता सोगी मतै स्वर्गदूत प्रमात्मैं रा गुणगान करदै अतै कणैन्दैं हूजे कि,
\q1
\v 14 "अम्बरा मन्ज प्रमात्मैं री महिमा भोआ,
\q2 अतै धरती पुर तिआं मणु जो शान्ति मूल्ळा, जिईआं थऊं सो खुश हा।"
\p
\v 15 जैहणै स्वर्गदूत तैठी थऊं स्वर्गा जो चली गै, ता पाअल अप्‍पू मन्ज बलणां लगै, "अईआ अहै बैतलहम जो चलदै अतै जैड़ी गल्ल प्रभुऐ असिओ दस्सिआ, तैसा गिच्ची करी हैरदै।"
\v 16 ता पाहलै झट-फट गिच्ची करी मरियम, यूसुफ अतै खुरली मन्‍ज सो बच्चा सुतुरा हेरू।
\v 17 अतै सो गल्ला मणु सितै लाई जैड़ी ऐस बच्चै रै वारै मन्‍ज स्वर्गदूतै दसुरी थी।
\v 18 पाहला री ईया गल्‍ला हुणी करी सबी मणु जो हैरानी भुई।
\v 19 पर मरियम सबी गल्ला जो अपणै मनां मन्‍ज सोचदी रैही।
\v 20 जिआं कि पाहला जो दसुरा थू सो तिंआंं ही हेरी हुणी करी प्रमात्मैं री महिमा अतै गुणगान करदै अपणै धणा बलै फिरी आऐ।
\s यीशु रा अर्पण
\pi
\v 21 अठुऐ धैड़ै जैहणै खतना करने रा टैम आ ता तैस बच्‍चै रा नां तिऐं यीशु रखु, जैडा कि स्वर्गदूतै तसेरी मौआ रै पेटा मन्‍ज ईणै थऊं पैहलै ही दसुरा थू।
\p
\v 22 जैहणै मूसा री बिधि रै मुताबक तसेरै शुद भूणैं रै धैड़ै पूरै भूऐ, ता सो तैसिओ यरूशलेम शहरा रै मन्दरा मन्‍ज परमात्‍मै रै सामणैं लैई गै।
\v 23 जियां कि प्रमात्‍मां री विधि मन्ज लिखुरा, "हर जठा पुत्र प्रभु तांई पवित्र ठहरला।"
\v 24 ता प्रमात्‍मा री व्‍यवस्‍था रै मुताबक घुग्‍गी रा अक्‍क जोड़ा या फिरी कबुतरा रै दोई बच्चै लैई करी बळी करैं।
\s शमौन रा गीत
\p
\v 25 यरूशलेम मन्‍ज शिमौन नां रा अक्‍क मणु बड़ा धर्मी अतै भक्त थू। सो पवित्र आत्मा सितै भरूरा थू। सो इस्त्राइला रै मणु रा छुटकारा दिणै वाळैं मसीहा जो भाळू करदा थू।
\v 26 पवित्र आत्मे तैसिओ दसुरा थू कि, "जैहणै तिकर सो प्रमात्‍मे रै मसीहा जो हेरी नां लैन्दा तऊं तिकर तसेरी मौत ना भूणी हा।"
\v 27 सो आत्मा री प्रैरणा सितै मन्‍दरा मन्‍ज आ। जैहणै मां-बुड़ा यीशु जो मन्‍दरा मन्‍ज अन्‍दरा जो लैई करी आऐ कि विधि रै मुताबक बळी-भेंट चढ़ान।
\v 28 ता शमौनै तैसिओ अपणी खोखा लैऊ अतै परमात्में रा धन्यावाद करी के वलणा लगु कि,
\q1
\v 29 "हे स्वामी, अबै तू अपणै सेवका जो
\q2 अपणै वचना रै मताबक विदा कर,
\q1
\v 30 कजो कि अबै मेंई अपणी हाख्री तेरा उद्धार हेरी लैऊआ।
\q1
\v 31 जैसिओ तैई सब देसा रै मणु तायें भैजू हा,
\q2
\v 32 कि सो यहूदी जो छड़डी करी होरी जाती तांईं ज्ञान दीणै ताई अक्‍क ज्योति हा,
\q2 अतै तेरै अपणै मणु इस्त्राएली तांईं महिमा हा।"
\p
\v 33 यीशु रै वारै मन्‍ज गप्‍पा हुणी करी यूसुफ अतै मरियम हैरान भुच्ची गै।
\v 34 ता शमौनै तिंआं जो आर्शिवाद दिता अतै मरियम सितै वल्लु, “ हेर, यह बच्चा कईआ इस्राईली तांईं खात्‍मैं रा अतै कईआ तांई उन्न‍ती रा चिन्‍ह भूणा। जसेरी बजहा थऊं सेरै बरोधा मन्‍ज गप्‍पा भूणी।
\v 35 जैत थऊं कईआ मणु रै दिला री गप्‍पा रा पता लगणा। अक्‍क तलवार तेरै प्राणा जो भी चीरदी निकळी गाणीआ"।
\s हन्ना री यीशु रै बारै मन्‍ज गवाही
\p
\v 36 अशेरा रै गोत्रा थऊं फनूएल नां रै अक्‍की मणु री कुळी जैसारा नां हन्ना थू, भविष्यवक्‍ता थी। सो बुढ़ी भुची गछूरी थी। तैसै सता साल तिकर ही सुहाग करूरा थू।
\v 37 अतै सो चौरासी साल थऊं विधवा थी। सो मन्दरा मन्‍ज ही रैहन्‍दी थी अतै दिन रात प्रमात्मा सोगी प्रार्थना, अराधना अतै व्रत करदी रैन्हदी थी
\v 38 जैहणै शिमोन, मरियम अतै यूसुफ सोगी कणैऊ करदा थू, ता तैस टैमै हन्ना भी तैठी आई अतै प्रभु प्रमातमे रा धन्यवाद करना लगी। सो तिआं सबी सितै ऐस बच्‍चै यीशु रै बारै मन्‍ज बलणा लगी जेड़ै कि यरूशलेम रै छुटकारै री भाळ करु करदै थिऐ।
\v 39 विधी रै मताबक सब किछ कमाणै थऊं बाद यीशु रै माता-पिता अपणै गलील प्रदेसा रै नासरत नगरा जो फिरी गै।
\v 40 बच्चा मोटिन्दा गो अतै ताकतवर भुन्‍दा गो। सो ज्ञानवान भूणा लगू अतै प्रमात्मैं रा आर्शीवाद तैस पूर थू।
\s बारह साला रा यीशु स्याणै ज्ञानी मणु मन्ज
\p
\v 41 यीशु रै माता-पिता हर साल फसह रा त्योहार मनाणै तांईं यरूशलेम शहरा जो गाहन्‍दै थियैं।
\v 42 जैहणै यीशु बारह साला रा भुआ ता सो फिरी रीति रै मताबक त्‍योहार मनाणां यरूशलेम जो गै।
\v 43 जैहणै त्‍योहार मुक्‍की गो ता सो अपणै घरा जो फिरी आये। पर यीशु यरूशलेम मन्ज ही रैई गो। ऐसा गप्‍पा रा तसेरै माता-पिता जो पता ना थू।
\v 44 तिंये सोचु यीशु, असु सोगी चलुरै मणु सोगी भूणां । तिंये अक्‍की धैड़ै रा सफर कट्‍टी दिता। जैहणै तिआं जो पता लगू कि यीशु सोगी नियां ता सो तैसिओ अपणै रिशतैदारा अतै जान-पहचान वाळैं मणु मन्ज तोपणा लगै।
\v 45 पर जैहणै सो ना मुळू ता सो तोपदै-तोपदै यरूशलेमा जो फिरी गै।
\v 46 तोपदै-तोपदै त्रिईंयै धैङै बाद तियें सो मन्दरा मन्ज प्रचार करनै बाळै रै मन्जै बैहुरा अतै तिआं सोगी सवाल जवाब करदा हेरू।
\v 47 जैतनैं मणु तसेरी गप्‍पा हुणु करदै थियै सो सब तसेरै सवाला जवावा थऊं हैरान परैसान थियैं।
\v 48 ता तसेरै माता-पिता तैसिओ हेरी करी हैरान भुऐ अतै माता वलणा लगी, "हे पुत्रा तैई असु सोगी इन्या कओ करू? अऊँ अतै तेरा पिता तिजो तोपदै -तोपदै परैशान भुची गच्छुरै थियै ।"
\v 49 “औ मेरिऐ माता, तुहै मिन्जो कओ तोपू करदै थिऐ? कै तुसिओ पता निआ कि मिन्जो अपणै पिता रै घरा मन्ज भूणा जरूरीआ ?"
\v 50 पर जैडा यीशुऐ वल्लू सो तयांरी समझा मन्‍ज कुछ भी ना आ।
\v 51 पर सो तिआं सोगी चली गो। सो नासरता मन्‍ज पुजै अतै यीशु माता-पिता रा आज्ञाकारी वणी करी रैऊ। पर तसेरी माता ये सारी गप्‍पा अपणै दिला मन्‍ज रखी।
\p
\v 52 अतै यीशु जवान भुन्‍दा गो अतै ज्ञाना, डील-डौल मन्‍ज अतै परमात्‍मा अतै मणु री कृपा-दृष्‍टि सितै अगो बडदा गो।
\c 3
\s यूहन्ना बपतिस्मा दिणैवाळै रा संदेश
\r (मत्ती 3:1-12; मरकुस 1:1-8; यूहन्ना 1:19-28)
\p
\v 1 यह घटना राजा कैसर तिबिरियुस रै राज्य रै पन्द्रमें साला मन्‍ज पुन्‍तियुस पीलातूस नां रा मणु यहुदा प्रदेश रा राज्यपाल थू अतै राजा हेरोदेस गलील पुर राज्य करू करदा थू अतै तसेरा भाई फलिप्‍पुस इतूरेआ अतै त्रखोनितिस जिलै पुर राज्य करू करदा थू, अतै अबिलेने जिलै पुर लिसानियास राज्य करू करदा थू।
\v 2 तैस टैमैं हन्‍ना अतै कैफा यरूशलेम शहरा मन्‍ज महायाजक थियै। यूहन्‍ना जैडा कि जकरिया रा पुत्र थू सो बियाबान जगहा मन्‍ज रैहन्‍दा थू। तैस बलै परमात्‍मे रा संदेसा पुजु।
\v 3 युहन्‍ना यरदन नदी री कनारी आर-पार बसुरै प्रदेसा मन्‍ज ईची करी प्रचार करना लगा कि अपणै-अपणै पापा जो छड़ी करी सच्‍चाई पुर चला अतै बपतिस्‍मा लैई करी प्रमात्‍मे थऊं पापा री माफी लैया।
\p
\v 4 जियां कि यशायाह नां रै भविष्‍यवक्‍ता रै ग्रन्था मन्‍ज लिखिऊरा,
\q1 “उजाड़ जगहा थऊं कोई हक्‍का पान्‍दा हुणु करदा कि,
\q2 'प्रभु रा रस्‍ता तयार करा, अतै ऐसा वत्‍ता जो सिदा भी करा।
\q1
\v 5 सब फाटी भरी गाहणी,
\q2 अतै सारै टिलै पलेन भुची गाणैं ऊबड़-खाबड़ रस्‍तै जो सिधा
\q1 अतै जड़ै ऊँचै निचै हिन सो चौरस बणाऐ गाणै हिन।
\q1
\v 6 अतै हर प्राणी परमेश्वरा रै उद्धार रा दर्शन करना'।"
\p
\v 7 मणु री टोली री टोली यूहन्नै बलै बपतिस्‍मा लैणा ईन्‍दी थी। सो तिआं जो बल्‍दा थू, “औ बिहलै किड़ड़ै रै बच्‍चयों, तुसु जो कुनी दसी दिता कि परमात्‍मै रै ईणैं वाळै गुस्‍सै थऊँ नहही पय्आ ?
\v 8 अपणै मना जो पापा थऊं फेरी करी सबूत देय्‍या कि सच्‍च मुच्‍च तुहै मन फैरी लै हिन अतै यह सोचणा छड़ी देआ "कि असै ता अब्राहमा रै वंश हिन ता असू बची गाणां।" अऊँ तुसु सितै बल्‍दा कि परमत्‍मा ईंया नडड़ा थऊं भी अब्राहम तांई औलाद पैदा करी सकदा।
\v 9 अबै गल्‍ल ईयां कि कुहाड़ी रूखा री जड़ा पुर रखी दित्रुईआ, अतै जैडा भी रूख खरा फल ना दिन्‍दा सो बड़्‍डी करी बळुरी अग्‍गी मन्‍ज फैंकी दीणा।"
\v 10 ता मणुऐ युहन्नै थऊं पु‍छु, "असै कै करन" ?
\v 11 तिनी तिआं जो जबाव दिता," जैस बलै दुई कुरतै भून सो तैस जो अक्क कुरता दी देआ जैस बलै अक्‍क भी नियां, अतै जैस बलै खाणै जो भोआ ता सो भी ईंया ही करा"।
\v 12 चुन्‍गी लैणैं बाले भी बपतिस्मा लैणा आये अतै पुछणा लगै, "हे गुरू असै कै करन ?"
\v 13 ता तिनी तिआं जो बल्‍लू, "जैडा तुसु जो लैणै तांई दसुरा तैतूणां ही लेऊ करै, पर धोखा धड़ी सितै तैत थऊं मता मत लैंदै।"
\v 14 फिरी सपाई भी तैस थऊं पुछणां लगै, "असै कै करन ?" तिनी तिआं जो बल्‍लू, "रिश्‍वत मत लैन्‍दे, ना ही कसी पुर झूठा मुकद्‍मा चलान्‍दे अतै जैतूणी तनखा तुसु जो मुलदीआ तैत मन्‍ज ही गुजारा करैं।"
\p
\v 15 जैहणै मणु मसीह री भाळा बैहुरै थियै ता यूहन्‍नै जो हेरी करी अपणै-अपणै मन मन्‍ज सोच विचार करना लगै कि करखी यह ही मसीहा ता नियां ?
\v 16 ता यूहन्नै तिआं जो बल्‍लू, "अऊँ ता तुसू जो पाणी सितै बपतिस्‍मा दिन्‍दा, पर जैडा ईणैं बाळा सो ता मिन्‍जो थऊं भी ताकतवर हा। अऊँ ता ऐस काबल भी नियां कि तसेरै जुट्‍टै रै तैस्‍में भी खोली सकूँ। तैस तुसु जो पवित्र आत्मा अतै अग्‍गी रा बपतिस्‍मा दिणा।
\v 17 अपणां त्रोंगळा तिनी हथै पकड़ुरा अतै तैस अपणी बगड़ी खरी करी सोती दीणी अतै कणक-कणक अपणै पेडू मन्‍ज कठेरनीआ अतै भू ऐसी अग्‍गी मन्‍ज फुकणा जैड़ी कि कदी भी हिहणै बाळी निआं।
\p
\v 18 ईनी साहभै युहन्‍ना खरी-खरी गल्‍ला हुणांई करी मणु जो सुसमाचार हुणादा रैऊ।
\v 19 (पर जैहणै यहुन्‍ने, गलील जिले रै राज्ये हेरोदेस जो अपणै ही भाई फिलुप्‍पुस री लाड़ी हेरोदेआस जो अपणी बणाणै रै बारै मन्‍ज अतै तिआं सबी कुर्कम रै बारै मन्‍ज जेड़ै तिनी करूरै थिऐ दसु ता,
\v 20 हेरोदेसे यूहन्नै जो कैदी बणाई करी अक्‍क होर जुल्‍म करी दिता।)
\s यीशु रा बपतिस्मा
\r (मत्ती 3:13-17; मरकुस 1:9-11)
\p
\v 21 सबी मणु रै बपतिस्‍मा लैणै थऊं बाद यीशुऐ भी जैहणै बपतिस्‍मा लैई करी प्रार्थना करना लगू ता, स्‍वर्ग खुली गो।
\v 22 ता पवित्र आत्‍मा कबुतरा रै रूपा मन्‍ज तैस पुर उतरु अतै यह आकाशवाणी भुई, “तू मेरा पैरा पुत्र हा अतै अऊँ तिजो थऊं खुश हा।”
\s यीशु री वंशावली
\r (मत्ती 1:1-17)
\p
\v 23 जैहणै यीशु प्रमात्‍मे रै वचना री सेवा करना लगा ता सो लगभग कोई तिआ साला रा थू। जियां कि मणु यीशु जो यूसुफ रा पुत्र समझदै थियै ता तसेरी वंशा वली ईयां हा कि, यीशु यूसूफ रा पुत्र थू अतै सो एली रा,
\v 24 एली मत्‍तात रा, मत्‍तात लेवी रा, लेवी मलकी रा, मलकी यन्‍ना रा, यन्‍ना यूशुफ थू।
\v 25 यूशुफ मत्‍तित्‍याह रा, अतै मत्‍तित्‍याह आमोस रा, आमोस नहूम रा, नहूम असल्‍याह रा, असल्‍याह नोगह रा,
\v 26 नोगह मात रा, मात मत्‍तितिंआह रा, मत्‍तितिंआह शिमी रा, शिमी योसेख रा, योसेख योदाह रा,
\v 27 योदाह यूहन्ना रा, यूहन्ना रेसा रा, रेसा जरूब्‍बाबिल रा, जरूब्‍बाबिल शालतियेल रा, शालतियेल नेरी रा,
\v 28 नेरी मलकी रा, मलकी अद्दी रा, अद्दी कोसाम रा, कोसाम इलमोदाम रा, इलमोदाम ऐर रा,
\v 29 ऐर यहोशुआ रा, यहोशुआ इलाज़ार रा, इलाज़ार योरीम रा, योरीम मत्‍तात रा, मत्‍तात लेवी रा,
\v 30 लेवी शमौन रा, शमौन यहूदाह रा, यहूदाह यूशुफ रा, यूशुफ योनान रा, योनान इलियाकीम रा,
\v 31 इलियाकीम मेलिया रा, मेलिया मिनाना रा, मिनाना मत्‍तात रा, मत्‍तात नातान रा, नातान दाऊद रा,
\v 32 अतै दाऊद यिशै रा, यिशै ओबेद रा, ओबेद बोअज रा, बोअज सलमोन रा, सलमोन नहशोन रा,
\v 33 नहशोन अम्‍मीनादाब रा, अम्‍मीनादाब अरनी रा, अरनी हिस्रोन रा, हिस्रोन फिरिस रा, फिरिस यहूदाह रा,
\v 34 यहूदाह याकूब रा, याकूब इसहाक रा, इसहाक अब्राहम रा, अब्राहम तिरह रा, तिरह नाहोर रा,
\v 35 नाहोर सरुग रा, सरुग रऊ रा, रऊ फिलिग रा, फिलिग एबिर रा, एबिर शिलह रा,
\v 36 शिलह केनान रा, केनान अरफक्षद रा, अरफक्षद शेम रा, शेम नूह रा, नूह लिमिक रा,
\v 37 लिमिक मथूशिलह रा, मथूशिलह हनोक रा, हनोक यिरिद रा, यिरिद महललेल रा, महललेल केनान रा,
\v 38 केनान एनोश रा, एनोश शेत रा, शेत आदम रा, अतै आदम प्रमात्मै रा थू।
\c 4
\s यीशु री परीक्षा
\r (मत्ती 4:1-11; मरकुस 1:12,13)
\p
\v 1 यीशु बपतिस्‍मा लैणै थऊं बाद पवित्र आत्‍मा सितै भरी करी यरदन नदी थऊं फिरू अतै चाळिया धैड़ै तिकर आत्‍मा रै चलाणै सितै सो सुनसान जगाह मितै फिरदा रैऊ
\v 2 अतै शैतान ईंआ जगहा मितै तसेरी परीक्षा करदा रैऊ, चाळी धैड़ै मन्‍ज कुछ भी ना खाणैं री बजहा थऊं यीशु जो जोरा री भुख लगी।
\v 3 फिरी शैतान तैस जो बलणा लगा, "अगर तू परमात्‍मै रा पुत्र हा ता, इस नडा़ जो बल कि, रोटी बणी गा।”
\v 4 यीशुऐ तैस जो जबाब दिता, “शास्‍त्रा मन्‍ज लिखुरा, ‘मणु जो जिन्‍दा रहणै तांई रोटी ही जरूरी नियां।’ "
\v 5 फिरी शैतान यीशु जो बड़ी ऊँची जिनी जगहा पुर लैई गो अतै संसारा रै नजारै जो दसी करी बलणा लगा,
\v 6 “अऊँ ऐस संसारा रा पुरा हक्‍क अतै अधिकार तिजो दी दिला, कजोकि यह सब मिन्‍जो दितुरा, अतै अऊँ जैसियो चाऊ तैसियो दी सकदा।
\v 7 अगर तू मिन्जो मन्‍ना अतै मेरी पूजा करा ता यह सब किछ तेरा भुची गाणां।’’
\v 8 यीशूऐ तैस जो जबाब दिता, "ग्रन्था मन्‍ज लिखुरा कि ’तु प्रभु परमात्मे री ही पुजा कर अतै सिर्फ तैसजो ही मन्नु कर।’ "
\v 9 ता शैतान यीशु जो यरूशलेम जो लैई गो अतै मन्‍दरा री ऊँची जिनी चुन्‍ड़ी पर नी करी बलणा लगा, “जे तू परमात्‍मे रा पुत्र हा ता एठि थऊं छाल़ दी दे!
\v 10 कजो कि शास्‍त्र मन्‍ज लिखिऊरा कि, ’प्रमात्‍मे अपणै स्‍वर्गदूता जो हुक्‍म दीणा कि सो तैरी हफाजैत करन,
\v 11 तिआं तिजो हथा पुर चुकी लैणा कि तेरै पैरा मन्‍ज पत्‍थरा सितै ठोकर भी ना लगा।’
\v 12 यीशुऐ तैस जो जवाब दिता, "शास्‍त्रा मन्‍ज ईयां लिखुरा कि, ’तू अपणै परमात्‍मे री परीक्षा मत लैन्‍दा।’ "
\v 13 ता जैहणै शैतान यीशु री परीक्षा लैई बैहहू ता नोए मौके री भाळा मन्‍ज कुछ टैमां तांईं तैस जो छड़ी करी चली गो।
\s यीशु रै सेवा कमा री सुरूआत
\r (मत्ती 4:12-17; मरकुस 1:14,15)
\p
\v 14 यीशु पवित्र आत्‍मा री सामर्थ्य सितै भरी करी अपणै प्रदेसा गलील जो फिरी आ अतै तसेरै ईणै री खबर चौं कनारी भुची गैई
\v 15 सो अपनी यहूदी धर्म-सभा मन्‍ज उपदेश दिणां लगा अतै सब मणु तसेरी खराई करदै थियै।
\s यीशु रा अपणै ही ग्रां नासरत मन्ज अनादर
\r (मत्ती 13:53-58; मरकुस 6:1-6)
\p
\v 16 यीशु नासरत ग्रां मन्‍ज आ जेठी सो पळुरा थू, अतै अपणै रीति-रवाजा रै मताबक सो सब्त रै धैड़ै यहूदी धर्म-सभा मन्‍ज गो अतै पवित्र शास्‍त्र जो पढ़नै तांई ऊठु।
\v 17 तैसजो भविष्‍यवक्‌ता यशायाह री किताब पढ़नै तांईं दिती। तिनी कताबा जो खोल्‍लू अतै यह पढ़ी करी हुणाऊ कि:
\q1
\v 18 "प्रभु प्रमात्‍मे रा आत्‍मा मिन्‍जो पुर हा,
\q2 तिनि मिन्‍जो पुर अभिषेक करूआ कि अऊँ गरीबा जो सुसमाचार हूणाऊ,
\q1 अतै तिनी मिन्‍जो भैजुरा कि कैदी जो छुटकारै रा
\q2 अतै अंधे जो तंयारी हाखी खोलणै रा सुसमाचार प्रचार करू
\q1 अतै मणु रै सतऊरै जो छुड़ाऊँ,
\q1
\v 19 अतै प्रभु परमात्‍मे री कृपा अतै दया रै टेमा रा प्रचार करूं।"
\p
\v 20 तां तूणा पढ़नै थऊं बाद यीशुऐ कताब बन्‍द करी के सेवका रै हथै पकड़ाई दिती अतै बैही गो। धर्म सभा मण्ड़ली रै सभी मणु री नज़रा तैस पुर लगुरी थी।
\v 21 ता यीशु तिंआं सितै बलणा लगा, “अज्‍ज तुन्‍दै हुणदै ही शास्‍त्रा रा यह वचन पूरा भुआ।”
\v 22 सब मणु तैस जो सराऊ करदै थिऐ अतै सो तसेरै मुआँ थऊं निकलदै वचना जो हुणी करी हैरान थिऐ। सो बलणा लगै, “कै ! ऐ युसुफा रा पुत्र नियां?”
\v 23 यीशुऐ तिआं जो बल्‍लू, “मिन्‍जो पता हा तुसू मिन्‍जो पुर यह पखैण जरूर दीणा कि, ‘औ बैईदा पैहलै अपणै आपाओ ता ठीक करी लै!’ जैडा किछ असै हुणूरा कि तैंईं कफरनहूम नगर मन्‍ज कमऊरा तिना जिनां एठी अपणै देसा मन्‍ज भी कमा।’
\v 24 “अऊँ तुसु सितै सच्‍च बल्दा कि, कोई भी भविष्‍यवक्‍ता अपणै ईलाकै मन्‍ज कदी भी ईज्‍जैत मान ना पाई सकदा।”
\v 25 अतै यह गप्‍प भी सच्‍च हा कि, एलिय्याहह भविष्‍यवक्‍ता रै टैमै साडड़ै त्राई साला तिकर बर्खा ना भुई अतै देसा मन्‍ज अंकाल़ पैऊ, तैस टैमै इस्राईल देसा मन्‍ज मती भारी विधवा थी।
\v 26 पर एलिय्‍याह सैदा नगरा रै सारफत ग्रां री गैर यहूदी विधवा जो छड़ी करी कसी होरी बलै ना भैजू।
\v 27 ईंयां ही एलीशा भविष्‍यवक्‍ता रै टैमै भी इस्‍त्राईला मन्‍ज मतै भारी कोढ़ी थियै, पर प्रमात्‍में सीरिया देसा रै गैर यहूदी नामान कोढ़ी जो छड़ी करी होर कोई ठीक ना करू।"
\v 28 बस तूणा हुणदै ही सभाघर मन्‍ज जैतूणै भी थिऐ सो गुस्‍से भुची गै
\v 29 अतै उठी करी यीशु जो अपणै पहाड़ी शहरा थऊं बाहर कडी करी छम्‍बा री कनारी लैई गै ताकि तैठी थऊं तैसियो थला जो फैंकी दीन।
\v 30 पर सो तिआं थऊं निकळी करी चली गो।
\s दुष्टात्माग्रस्त मणु जो ठीक करना
\r (मरकुस 1:21-28)
\p
\v 31 फिरी यीशु गलील प्रदेसा रै कफरनहूम नगरा जो गो। सो सब्‍ता रै धैड़ै मणु जो उपदेश दिच्‍छु करदा थू।
\v 32 मणु तसेरै उपदेसा जो हुणी करी हैरान भुची गै कजो कि तसेरा वचन अधिकारा सोगी भुन्‍दा थू।
\v 33 धर्मसभा मन्‍ज अक्‍क इन्‍ना मणु थु जैस मन्‍ज बुरी आत्‍मा थी। सो जोरा सितै ड़ड़ी करी बल्‍णा लगा,
\v 34 “हे नासरता रै यीशु , तू असु थऊं कै चाहन्‍दा ? कै तू असू जो नाश करना आ? अऊँ जाणदा तू कुणआ? तू परमात्‍मे रा पुत्र हा।”
\v 35 यीशुऐ तैस जो झिड़की करी बल्‍लु, “चुप रै, अतै ऐस मणु थऊं निकळी गा।” ता तैस मणु जो बुरी आत्‍मै सभी मणु रै समणै मरोड़ी करी थलै फैंकू अतै कोई नुकसान करूरै बगैर तैस थऊं निकळी गैई।
\v 36 यह हेरी करी सभी जो बड़ी हैरानी भुई अतै सो अप्‍पु मन्‍ज गल्ला करना लगै कि, “यह किन्‍हैं ताकतवर अतै सामर्थी वचन हिन? यह अधिकारा अतै सामर्थ सितै बुरी आत्‍मा जो हुक्‍म दिन्‍दा अतै सो कहणैणां मन्‍नी करी मणु थऊं निकैई गान्‍दी!"
\v 37 यीशु री चर्चा चौं कनारी भूणा लगी।
\s पतरस री हहुआ अतै होर कई मणु जो ठीक करना
\r (मत्ती 8:14-17; मरकुस 1:29-34)
\p
\v 38 यीशु धर्मसभा मण्ड़ली थऊं निकळी करी शमौन रै घरा जो गो। तैस टेमै शमौन री हहुआ जो बुखार चढुरा थू। ता तियें तैस सितै विनती करी।
\v 39 यीशु तसारै नेड़ै गो अतै बुखारा जो फटकार लाई अतै तसारा बुखार ऊतरी गो। सो झट-फट उठी अतै तसेरी सेवा करना लगी पैई।
\p
\v 40 संझा रै टैमै जैस कसी रै घरै अगर कोई बमार थीऐ ता मणु तिंआँ जो यीशु बलै लैई आऐ अतै यीशुऐ अक्की अक्की मणु पुर हथ रखी करी ठीक करू।
\v 41 अतै दुष्टात्मा भी डडदी अतै ऐह बल्‍दी कि, “तू परमात्‍मै रा पुत्र हा," मतै मणु थऊं निकळी गैई पर यीशु तिआं जो फटकारदा थू अतै कहणैणां ना दिन्‍दा थू, कजो कि सो जाणदी थी कि यीशु ही मसीह हा।
\s अराधनालय मन्ज प्रचार करना
\r (मरकुस 1:35-39)
\p
\v 42 जैहणै भ्याग भुई ता यीशु तैडी थऊं नकैई करी अक्‍क सुनसान जगहा जो गो फिरी भी मणु री भीड़ तैस जो तोपदी तसेरै पचुहूँ चली आई। तैस जो यह बल्‍ली करी रोकणा लगी कि असु जो छड़ी करी मत गच्‍छैं।
\v 43 पर तिनी तिआं जो समझऊ कि, "हेरा! मिन्‍जो दुऐ शहरा मन्‍ज भी गिची करी परमात्‍मे रा सूसमाचार हुणाणा जरूरी हा कजो कि अऊँ ऐस कमां तांईं भेजुरा।”
\p
\v 44 इन्‍नी साहबै सो यहूदी मणु री सारी धर्मसभा मण्‍ड़ली मन्‍ज प्रचार करदा रैऊ।
\c 5
\s यीशु रै पैहलै चेलै
\r (मत्ती 4:18-22; मरकुस 1:16-20)
\p
\v 1 यीशु जैहणै गलील देसा री गनेस्तर नां री झीला रै कण्ङै खङऊरा थू, ता मणु री बङी भारी भीङ तसेरै ‍चौं कनारी खङी करी प्रमात्मैं रा बचन हुणणा लगुरी थी, ता कै भुआ कि,
\v 2 यीशु री नजर तैहा झीला रै कण्ङै खङूरी दूँ किस्ती पूर पैई जिंआं थयूं मच्‍छवारैं ओसी करी अपणै जाला धोऊ करदै थियैं।
\v 3 ता यीशु अकी किस्ती पूर चढी गो, जेङी कि शमौन नां रै अकी मणु री थी, तैसिओ वलणा लगू, "किस्ती जो कण्ङै थयूं थोङा जिनां अगहूं लैई चल।" ता सो तैहा किस्ती पूर वही करी तिंआं मणु जो बचन हुणाणा लगू।
\v 4 जैहणै सो वचन हुणाई बैहू ता तिनी शमौना जो बलू किस्ती जो ङूगी आळी री कनारी लैई चल अतै मच्छी पकङणैओ जाल फैक
\v 5 ता शमौनें तैसिओ जवाव दिता, "हे मेरे गुरू अहै पूरी रात मेहनत करदै रै पर 'कख भी पल्ले ना पेयू, पर चलो जे तुहै वलदै ता अयूं जाल फैंकदा
\v 6 जैहणै तिन्यैं अपणै जाल फैंकै ता मती भारी मच्छी तंयारै जाला मां फसी आई अतै तंयारै जाल छकी चलै।
\v 7 ता एह हेरी करी तियें अपणै संगी-साथीओ जेङै होरी किस्ती पूर थियैं सिनका लाई के हैदणा लगै कि इन्दी मदद करा। फिरी तंयारी दोनों किस्ती मच्छी सितै ऐतणी भरी गई कि इया लगा कि अवै ङूवी गाणी।
\v 8 एह हेरी करी शमौन जैसेरा नां पतरस भी थू, यीशु रै पैरै पैऊँ अतै वलणा लगू, "हे गुरू तुहै ऐढी थयुं चली गच्छा क्ओकि अयूं अक पापी मणु हा।"
\v 9 तिनी इन्या ठेरै तायैं वल्लू क्ओकि तैसिओ अतै तसेरै साथिओ ऐतनी भारी मच्छी पकङी के बङी हैरानगी भूई।
\v 10 जबदी रै पुत्रा याकूव अतै यूहन्ने जो भी जेङै तसेरै सोगी थियैं एह हेरी करी हैरानगी भूई। तैहणै यीशु शमौना सितै वल्लणा लगू, “डर मत, हुण, जिंआं तू मच्छी पकङदा थू तिईआ अजा थयूं बाद तूद मणु प्रमात्मैं री कनारी फेरनै तायें पकङनें हिन।”
\v 11 एह सब हुणी करी तियें किस्ती कनारै पूर लैई अन्दी अतै सब कुछ छङी करी यीशु सोगी चली पै।
\s कोढ़ी जो ठीक करना
\r (मत्ती 8:1-4; मरकुस 1:40-45)
\p
\v 12 फिरी अकी नगरा मां यीशु री मुलाकात अक्की कोढी सोगी भुई, जैसिओ बङा भारी कोढ थू, सो यीशु रै पैरै पैऊ अतै प्रार्थना करना लगू, "हे प्रभु, अगर तू चाहन्दा ता अयूं ठीक भूच्ची सकदा।"
\v 13 यीशुऐ तसेरै नेङै ईची करी तैसिओ छुऊ, अतै वल्लू अयूं चाहन्दा कि तू ठीक भूची गच्छा अतै सो तैहणीयै ठीक भूची गो।
\v 14 तैत थयूं बाद यीशुऐ तैस सोगी बल्लू, "जेङा कुछ तिजो सोगी भुआ तैतिओ कसिओ मत दस्दा। सीधा अपणै याजका जो गिच्ची करी दस अतै जेङा ठीक भूणै पूर मूसा री विधी अनुसार चढावा हा तैतिओ चढा, कि तिआं जो तेरै ठीक भुणै रा पता लगा।"
\v 15 पर यीशु रै कम्मा री चर्चा फैलदी गई, फिरी भीङा री भीङ बीमारी थयूं ठीक भूणै अतै तसेरी गल्ला हूणणा तैस बलै ईणा लगी।
\v 16 पर यीशु तिआं थयूं दूर गिच्ची करी बणा मन्ज प्रार्थना करदा थू।
\s अधरंगी जो ठीक करना
\r (मत्ती 9:1-8; मरकुस 2:1-12)
\p
\v 17 अक धैङा ईयां भूआ कि यीशु मणु जो वचन हुणाणा लगूरा थू, ता तैङी फरीसी धर्मीगुरू, अतै कानूना जो मनणै वाळै यहूदी भी वैहुरै थिऐ, सो गलील अतै यूहदेआ रै हर शहरा, ग्रां अतै यरूशलेम थयूं छुरै थियै। अतै बीमारा जो ठीक करणैं री सामर्थ्य यीशु मंज थी।
\v 18 ता तैङी कुछ मणु अकी अध्ररंगी जो मन्जैं पूर चूक्की करी लैई आऐ, सो तैसिओ यीशु वलै अन्दराओं निणै रा पा तोपणा लगै।
\v 19 पर तैङी भीङ ऐतनी थी कि अन्दर "तिल फैकणै री जगह" भी ना थी ता सो मणु छपराओ चढी गै अतै तिन्यैं हैळ घेरी करी सो मणु मन्जैं समेत तैस भोक्का मितै थैला जो यीशु बलै सुआली दिता।
\v 20 तिनी तंयारा वसवास हेरी करी वल्लू, "ओ मंणुआ तेरै पाप माफ भूची गै।”
\v 21 ता एह हेरी करी फरीसी धर्मगुरू अतै व्यवस्थापक अपू मंज कणैणा लगै कि, "एह कुण हा? जेङा प्रमात्मैं री वुराई करू करदा! प्रमात्मैं जो छङी होर कुण हा जेङा पापा माफ करी सकदा।
\v 22 यीशुऐ तंयारै मनां री जाणी लैई अतै तिंआंं जो जवाव दिता, “तूहै अपणै मनां मजं ईयां कओ सोचू करदै हिन?
\v 23 ठीक कै हा ? एह वलणा कि तेरै पाप माफ भूची गै, कि यह वलणा ऊठ चल फिर,
\v 24 पर एह ठेरैतायें हा कि तुसिओ पता लगी गच्छा कि मणु रै पुत्रा जो पापा माफ करनै रा हक हा।" तिनी तैस अधरंगी जो वलू, अयूं तिजो वलदा ऊठ अपणै मन्जै चुक अतै अपणै घराज्यो चली गा"
\v 25 सो झट ऊठु अतै तंयारै हेरदै-हेरदै जैस मन्जै पूर सो पैऊरा थू तैसिओ चुआई करी प्रमात्मैं रा गुणगान करदा अपणै घराजो चली गो।
\v 26 एह हेरी करी तैङी सव हैरान भुची करी प्रमात्मैं रा गुणगान करना लगै अतै बङै ङरा सोगी वलना लगै कि अज अहै बङा चमत्कार हेरू हा
\s लेवी नां रै मणु जो चेला वनाणा
\r (मत्ती 9:9-13; मरकुस 2:13-17)
\p
\v 27 ऐत थयूं वाद यीशु नगरा थयुं वाहर चली गो ता तैङी अक चुंगी लैणै री चौकी थी, ता तैङी यीशुए अक लेवी नां रै चुंगी लैणै वाळै मणु जो चौकी पूर वैहुरै हेरू। यीशुऐ तैस सोगी वलू, आई मेरा चेला वणी गा।
\v 28 ता सो लेवी अपणा सव कुछ छङी करी यीशु पिच्चो चली पैऊँ।
\p
\v 29 सो लेवी अपणै घरै अक वङी धाम लान्दा अतै तैड़ी चुंगी लैणै वाळै अतै होर भी खासी भीड़ मैहमाना री भुन्देय्आ।
\v 30 पर फरीसी अतै धर्म कानूना जो सिखाणैं वाळै ज्ञानी-ध्यानी, यीशु रै चेलै सोगी बुङबान्दै कि, "तुहै वेईमानी सितै चुंगी लैणै वाळै अतै पापी सोगी क्ओ खाऊ करदै हिन?”
\v 31 ता यीशुऐ तिंआं जो जवाव दिता, बैईद भलै-चंगै तायें ना, पर बीमारा तायें जरूरी भुन्दै।
\v 32 अऊँ धर्मिओ ना, पर पापिओ बचाणैं तायें छुऊरा हा।
\s व्रता रै बारै मन्ज सवाल?
\r (मत्ती 9:14-17; मरकुस 2:18-22)
\p
\v 33 ता तैङी जेङै धार्मिक नेता थियैं तिन्यें यीशु सोगी सिकायत करी कि, यूहन्ना रै चेलै ता ब्रत रखदै, प्रार्थना करदै अतै तिआं ही फरीसी रै चेलै भी करदै। पर तेरै चेलै ता हमेशा क्ओ खान्दे-पिन्दै रैहन्दै” ?
\v 34 यीशुए तिंआं सितै वलू, “जैहणै तक दूल्हा बराति सोगी हा, ता तूहै बराति थयूं किंयांं ब्रत करवाई सकदै ?
\v 35 पर सो धैङै इणै, जैहणै दूल्हा तिआं थऊँ अलग करना ता तिंआंं धैङै मन्ज तिंआंं ब्रत करनैं।"
\p
\v 36 यीशुऐ अक होर गल्ल हूणाई करी वलू, "कोई भी मणु नोऐ कपडै छकी करी कित्र पुराणै कपडै मंज ना लान्दां, क्ओकि नोए छकी गाणा अतै पुराणी कित्रा सितै तैस मेल ना खाणा।
\v 37 कोई भी मणु नोआ दाखरस पुराणी खलड़ी मन्ज ना भरदा, क्ओकि नोआ दाखरस तिआं खलड़ी जो फाङीकरी नकैई गाणा, जैत थऊँँ खलड़ी भी खराब भूची गाणी।
\v 38 नोआ दाखरस नोई खलड़ी मन्ज ही भरना चहिन्दां।
\v 39 जेङा कोई भी पुराणा दाखरस पिदां सो नोआ दाखरस ना पिणां चाहन्दां। सो वलदै पुराणा ही खरा हा।"
\c 6
\s सब्त रा प्रभु
\r (मत्ती 12:1-8; मरकुस 2:23-28)
\p
\v 1 फिरी जैहणै सब्ता वाळै धैड़ै यीशु अपणै चेलै सोगी कणका री बगड़ी मितै चलुरै थियैं ता चेलै कणका रै हिल्‍लै जो त्रोड़ी करी हथा मन्‍ज मळी करी खऊ करदै थियै।
\v 2 ता फरीसी धर्मगुरू वलणा लगै, "तुहै इनां कम कओ करू करदै जैडा सब्‍ता बाळै धैड़ै करना ठीक नियां।
\v 3 यीशुऐ तिआंओ जवाव दिता, "कै तुहै पवित्र ग्रन्था मजं ऐ ना पढुरा कि, 'जैहणै राजा दाऊद अतै तसेरै साथी भुखै थियैं ता तियें कै करू थू’?"
\v 4 "कै सो प्रमात्मा रै मन्‍दरा मन्‍ज ना गो अतै तड़ी चढाऊरी रोटी ना खाई लैई, हालांकि तिआं रोटी जो प्रमात्मैं रै सेवका जो छड़ी करी कोई होर ना खाई सकदा थू।"
\v 5 यीशुऐ तिआंऔ वलू हुणां, “अऊँ मणु रा पुत्र सब्त रै धैड़ै रा भी प्रभु हा।”
\s डुण्ड़ै मणु रा हथ्थ ठीक करू
\r (मत्ती 12:9-14; मरकुस 3:1-6)
\p
\v 6 अक्‍क होर सब्ता वाळै धैड़ै यीशु धर्मसभा मण्ङली मन्ज गिच्ची करी वचन हुणाणा लगु; ता तैड़ी अक्‍क मणु थु जैसेरा खब्बा हथ्थ डुण्‍डा थू।
\v 7 शास्त्री अतै फरिसी यीशु पुर दोष लाणैं रा मौका तोपू करदैं थियैं, सो बलणां लगै, "हेरदै अज यीशु सब्त वाळै धैड़ै कसकियो ठीक करदा कि ना?"
\v 8 पर यीशु तंयारै मनां री जाणदा थू; ठेरै तायें तिनी तैस ड़ुण्‍ड़ै मणु सितै वलू, "उठ अतै मन्‍झै जिनै खड़ड़ी गा," सो उठू अतै तैठी खड़ड़ी गो।
\v 9 यीशुए तिआं थऊं पुछु, "अबै मिन्‍जो तुसै एह दसा कि सब्त रै धैड़ै कसकी रा भला करना खरा कि बुरा करना, कसकि रै प्राण वचाणा खरा या प्राण लैणा ?"
\v 10 ता यीशुऐ तैड़ी बेहुरै सबी मणु री कनारी हेरू अतै तैस डुण्‍डै जो वल्‍लु, "अपणै हथाऔ मेरी कनारी कर," अतै तिनी जियांई हथ्‍थ तसेरी कनारी करू, हथ्‍थ ठीक भुच्ची गो।
\v 11 पर तैठी बैहुरै सो मणु ऐ हेरी करी मनै मन फुहक्‍की गै अतै अप्‍पु मन्ज सोचणां लगै कि, “अहै ऐस यीशु सोगी कै करन ?"
\s बारह खास चेलै रा चुणआ गाणा
\r (मत्ती 10:1-4; मरकुस 3:13-19)
\p
\v 12 तिआं धैड़ै मन्‍ज यीशु अक्‍की पहाड़ा पुर प्रार्थना करना गो, अतै पुरी रात प्रमात्मैं सोगी प्रार्थना करदै बताई।
\v 13 जैहणै भ्याग भुई ता तिनी अपणै सब चेलै अप्‍पु बलै हैदै अतै तिआं थऊं बारह चेलै जो चुणी करी अपणा खास प्रेरित बणाई दिता।
\v 14 जयारैं नां हिन:
\p शमौन जैसेरा नां तिनी पतरस भी रखु, तसेरा भाई अन्द्रियास, याकूब, यूहन्ना फिलिप्पुस, बरतुल्मै,
\v 15 मती, थोमा, हलफई रा पुत्र याकूब, शमौन जैसेरा नां जेलोतेस भी हा,
\v 16 याकूब रा पुत्र यहूदा, अतै यहूदा इस्करियोती जिनी बाद मन्‍ज यीशु जो पकड़ाऊ थु।
\s शिक्षा दिणा अतै चंगाई दिणा
\r (मत्ती 4:23-25)
\p
\v 17 यीशु अपणै चेलै सोगी पहाड़ा थऊँ ओसी आ अतै अक्‍क खुली जिन्‍ही जगहा मजं ईच्‍ची खड़ऊ। ता तैडी तसेरै होर चेलै अतै यहूदीया देसा रै, यरूशलेम रै, सूर अतै सैदा रै, अतै दूरा-दूरा रै समुन्द्री ईलाके थऊँ मतै मणु किठिऊरै थियै।
\v 18 सो मणु तेसरै बचना हुणना अतै अपणी बीमारी थऊँ ठीक भूणै तांईं छुऊरै थिऐ। तिआं मणु थऊँ यीशुऐ कैई बुरी आत्मा कड़्‍ड़ी करी सो मणु ठीक करै।
\v 19 सब मणु तैसिओ छुणा चाहन्दै थिऐ, क्ओकि तैस थऊं सामर्थ नकैई करी सबी जो ठीक करदी थी।
\s आशीष अतै दुखा रै वचन
\r (मत्ती 5:1-12)
\p
\v 20 ता यीशुऐ अपणै चेलै री कनारी हेरी करी बल्‍लु,
\q1 “धन्य हिन्‍न तुहै जेड़ै कि मना रै दीन हिन्‍न,
\q2 क्ओकि प्रमात्मैं रा राज्य तुन्दाआ ।
\q1
\v 21 “धन्य हिन्‍न तुहै जेड़ै कि ऐस टैमैं भुखै हिन्‍न,
\q2 कओकि तुसिओ रज्‍जी मूळणा।
\q1 “धन्य हिन्‍न तुहै जेड़ै कि ऐस वक्‍त रोऊ करदै हिन्‍न,
\q2 क्ओकि तुसु हासणां।
\q1
\v 22 “धन हिन्न तुहै जैहणै कि मणु रै पुत्रा री वजह थऊँ,
\q2 मणु तुन्दै बैरी भुणा,
\q1 तुसियो समाजा थऊँ कड़ी दीणा या तुन्दी बुराई करनी हा,
\q2 अतै तुन्दा नां वदनाम करना।
\p
\v 23 जैहणै ईयां तुसु सोगी भोल्‍ला ता तुहै खुश भुऊयै, क्ओकि ठेरै तायें तुसीयो स्वर्गा मजं बड़ा ईनाम मुळना; इन्‍ना कम करनै बाळै रै स्याणैं भी पुराणै जमानै रै भविष्यव्कता सोगी भी ईयां ही कमाऊँरा।
\q1
\v 24 “पर लाणत हा तुसु पुर जेड़ै घमण्‍ड़ी अमीर हिन्‍न,
\q2 क्ओकि तुहै अपणी शान्ती पाई चुकै हीन।
\q1
\v 25 “लाणत हा तिआं पुर जेड़ै अबै रजुरै-पुजुरै हीन,
\q2 क्ओकि टैमा ईणैं पुर तुसु भूखै रैहणा।
\q1 “लाणत हा तिआं पुर जेड़ै जेड़ै कि ऐस टैमैं हासदै,
\q2 क्ओकि सो टेम भी इन्‍दा जैहणै तिआं शोक करणा अतै रूणा।
\q1
\v 26 “लाणत हा तुसु पुर जैहणै सब मणु तुसियो खरा बलण,
\q2 क्ओकि तुन्‍दै स्याणैं भी झूठै भविष्यव्कता जो खरा समझदै थिऐ।
\s बैरी सोगी प्रेम रखा
\r (मत्ती 5:38-48; 7:12)
\p
\v 27 “पर अऊँ तुसु सभी हुणनै वाळै जो वलदा कि अपणै बेरी-दुशमणा सोगी भी प्रेम करा; जैडा तुसु सोगी बैर रखा, तसेरा भी भला करा।
\v 28 जैडा तुसियो ह्राप दिन्‍दा तैसियो आर्शिवाद देआ, अतै जैडा तुन्दी बेइजैती करदा तसेरै ताऐं प्रमात्मा सितै प्रार्थना करा।
\v 29 अगर कोई तुन्दै मुउआँ पुर अक्‍की कनारी थप्पड़ मारदा ता तुहै दुआ पासा भी तसेरी कनारी फेरी देआ; अगर कोई तुन्दी चादर खूसणा चाहन्दा, तैसियो अपणा कुर्ता निणै थऊँ भी मत रोका।
\v 30 जैडा कोई तुसु थऊँ मंगदा, तैसियो देआ; अगर तुन्दा कोई कुछ रखी लैन्दा ता तैतियो फेरी करी मत मंगा।
\v 31 जियां तुहै चाहन्दै कि मणु तुसु सोगी करन, तिआं तुहै भी मणु सोगी वैसा ही वर्ताव करा।
\p
\v 32 "अगर तुहै अपणै प्रेमी सोगी ही प्रेम रखन, ता ऐतमा कुण जिनी बड़ी गल्ल हा? क्ओकि पापी भी ता सिर्फ अपणै प्रेमी सोगी ही प्रेम रखदै।
\v 33 अगर जे तुहै सिर्फ अपणा भला करनैं वाळैं सोगी ही भला करन, ता ऐतमा कुण जिनी बड़ी गल्ल हा? क्ओकि पापी भी ता ईयां ही करदै।
\v 34 अगर तुहै सिर्फ ऐसै मणु जो उधार दिन जैस थऊँ फिरी पाणै री ऊमीद रखन, ता ऐत मन्‍ज कुण जिनी बड़ी गल्ल हा? क्ओकि पापी भी ता पापीयो उधार दिन्दा कि फेरी करी ब्‍याजा समैत तैसियो पैसा मूल्ळा।
\v 35 पर अऊँ वलदा अपणै बैरी सोगी प्रेम करा, भलाई करा, अतै फिरी करी न मुळणै री उम्मीद रखी करी उधार देआ; ऐस तरीकै तुन्दा इनाम बड़ा बड़आ भुणा अतै तुसु परमप्रधान री औलाद बणना, क्ओकि सो तिआं बुरै मणु पुर भी दयावान हा जैडा कदी भी तसेरा धन्‍यावाद ना करदै।
\v 36 जियां तुदां पिता परमेश्वर दयावान हा तिआं तुहै भी दयावान वणां।
\s दोष मत लगा
\r (मत्ती 7:1-4)
\p
\v 37 “कसी पुर लांछण मत ला, ताकि तुसु पुर भी लांछण ना लगा। माफ करलै, ता तुसियो भी माफी मुळणीआ।
\v 38 तुहै दिल्लै, ता तुसियो भी मुळणा। तुदां हेसा नापी-तोली, जिकी-जिकी, हिलाई-हिलाई अतै रूढ लाई के तुदें पल्लै मां पाणा, क्ओकि जैस नापा सितै तुसु नापणा, तैस ही नापा सितै तुसियो भी नापी-तोली परमात्‍में थऊं मुळणा।”
\p
\v 39 यीशुऐ तिआंओ अक दृष्टान्त हुणाऊ: "कै कोई अन्धा कसकी अन्धेओ बत दस्सी सकदा? कै तिआं दुन्‍नी करखी गत्ता मजं ना पैई गाणा?
\v 40 चेला अपणै गुरू थऊँ मोट्‍टा ना भुन्‍दा, पर जैड़ा कोई पढ़ी लिखी करि ज्ञान-वान भुदां, ता सो अपणै गुरू रै बरावर भुदां।
\v 41 तु दुऐ पुर दोष लाणैं थऊँ पैहलै अपणै मंजे थल्लै ता होठा फेरी लै।
\v 42 जे तिजो अपणी हाख्री मजं पैऊरा द्रुबड़ ना हुजु करदा, ता तु अपणै भाइयो किंआ वली सकदा कि, ‘भाई; ठैहर अऊँ तेरी हाख्री रा द्रुबड़ कढडी दिन्‍दा? ओ पाखड़िया, पैहलै अपणी हाख्री रा द्रुबड़ ता कढड़ी लै, ता फिरी जैडा द्रुबड़ तिजो अपणै भाई री हाख्री मन्‍ज हुजदा, तैतियो ठीक-ठाक हेरी हुणी करी कड़्‍ड़ा।
\s जिना मोळ तिनां रुख
\r (मत्ती 7:16-20; 12:33-35)
\p
\v 43 कोई भी खरा रूख निक्कमा फल ना दिदां अतै ना ही कोई निक्कमा रूख खरा फल दिदां।
\v 44 खरै रूखा री पछैण तसेरै फळा थऊँ ही भुन्‍दीआ; क्ओकि मणु झिन्ड़ा थऊँ अंजीर ना त्रोडदै अतै ना ही झड़बेरी थऊँ अगूंर।
\v 45 भला मणु अपणै मना रै भलै भण्ड़ारा थऊँ भली गल्ला करदा अतै बुरा मणु अपणै मनां रै बुरै भण्ड़ारा थऊँ बुरी गल्ला, क्ओकि जैडा मनां मन्ज भरूरा भुन्दा सो ही मुआँ थऊँ नकैदां।
\s घर बनाणै वाळै दोई मणु
\r (मत्ती 7:24-27)
\p
\v 46 “जे तुहै मेरा कणैऊरा ही ना मन्दै ता मिन्जों ‘हे प्रभु, हे प्रभु,’ कओ वलदै?
\v 47 जैडा कोई मिन्जों वलै ईदां अतै मेरी गल्ला हुणी करी मन्दा, अँऊ दसदा सो मणु कस सैईऐआ?
\v 48 सो मणु तैस अक्लमदं मणु सैईऐ हा जिनी अपणा घर हपड़ा पुर ढूगी नियूँआ पाई करी वणुऊरा, जैहणै हड़ आ ता पाणी तैस घरा पुर लगु पर तैसीयो कोई नुकसान ना भुआ; क्ओकि सो पक्का बणुरा थु
\v 49 पर जैडा मेरी गला हुणी करी ना मन्दा सो तैस बेवकूफ मणु सैईऐ हा जिनी चिक्का पुर बिना नियुँआ पाई घर बणाऊ अतै जैहणै हड़ आ ता सो ड़ैई करी वर्वाद भुच्‍ची गो।”
\c 7
\s सुबेदारा रा वसवास
\r (मत्ती 8:5-13)
\p
\v 1 जैहणै यीशु मणु जो उपदेश दी बैहु ता सो कफरनूम शैहरा मन्ज आ।
\v 2 तैस शैहरा मन्‍ज अक्‍क रोमी फौजा रा सुबेदार रहन्‍दा थू अतै तसेरा अक्‍क प्यारा जिना नौकर बिमारी सितै मरना लगुरा थू।
\v 3 जैहणै तिनी यीशु री चर्चा हुणी ता तिनी कुछ स्याणैं यहुदी मणु तैस बलै भैजे कि सो छन्‍दै मिनती करी के यीशु जो लैई ईन, ताकि सो ईची करी मेरै नौकरा जो ठीक करी देआ।
\v 4 स्याणैं यहुदी यीशु बलै आये अतै बड़ी छन्‍दै मिनती करी के बलणा लगै, “यीशु जी तू सुबेदारा रै सेवका जो ठीक करनै रै कावल हा,
\v 5 कओ की सो इन्‍दै मणु सोगी प्‍यार कर‍दा अतै तिनी असु तांईं आराधनालय भी बणऊंरा।"
\v 6 ता यीशु तिआं सोगी चली गो पर जैहणै सो सुबेदारा रै घरा थऊं हालि तक दूर ही थू ता, सुबेदारै अपणै कुछ मित्र यह संदेसा लैई करी यीशु बलै भैज्‍जे कि, "हे प्रभु, मेरै घरा जो ईणै रा कष्‍ट मत करा, कजो कि अऊँ ऐस कावल निआ कि तुसै मेरै घरै ईंन।
\v 7 ऐस कारण मैंईं अपणै आपा जो ऐस कावल ना समझू कि अऊँ तुसु वलै ईच्‍छू, पर जे तूहै जेठी हिन तैठी थऊं ही कणैई दिलै ता मेरै सेवका ठीक भुच्‍ची गाणां।
\v 8 क्ओकि अऊँ भी कसी अफसरा थलै कम करदा अतै मेरै थलै भी कुछ सपाई कम करदै हिन। जैहणै अऊँ कसी जो बल्‍दा कि, 'गा,' ता सो गां‍न्‍दा अतै दुऐ जो बल्दा कि, 'अई,' ता सो ईंन्‍दा अतै अपणै कसी सेवका जो बल्‍लु कि, 'यह कम कर,' ता सो करदा।"
\v 9 यह हुणीं करी यीशु बड़ा हैरान भुआ अतै अपणै पिचो चलुरी भीड़ा री कनारी हेरी करी बल्‍लु, “हुणा अऊँ तुसु सितै बल्‍दा कि मैंईं तूणां विसवास ता इस्राईली मणु मन्‍ज भी ना हेरूआ।”
\v 10 पर जैहणै भैजुरै मणु घरै फिरी करी आये ता तियें हेरू कि सो सेवक ठीक भुच्‍ची गछूरा।
\s अक्क विधवा रै मरूरै पुत्रा जो जीवनदान
\p
\v 11 थोड़ै धैड़ै बाद यीशु नाईन नां रै अक्‍की शहरा जो गो। तसेरै चेलै अतै मणु री भीड़ भी तैस सोगी थी।
\v 12 जैहणै यीशुऐ शहरा मन्‍ज पैर पौऊ ही थू तिनी हेरू कि मणु अक्‍की मुर्दे जो फूकणै तांईं शहरा बाहर लैई चलुरै हिन। सो अपणी विधवा मोआ रा अक्‍क ही पुत्र थू। शहरा रै मतै भारी मणु ऐस मुर्दे सोगी चलुरै थियै।
\v 13 यीशु जो तैसा रून्‍दी विधवा मोआ जो हेरी करी तरस आ अतै सो बलणा लगा, "मत रो।"
\v 14 यीशुऐ नेड़ै गिची करी अर्थी जो छूऊ अतै अर्थी जो लैई चलुरै मणु रुकी गै। यीशुऐ बल्‍लू, “औ नौजवाना, अऊँ तिजो बल्‍दा कि, उठ।”
\v 15 ता सो मुर्दा उठी बैहु अतै कणैहणा लगी पैऊ। यीशुऐ तैस जो तसेरी मोआ जो संभाळी करी दी दित्‍ता।
\v 16 यह हेरी करी सब मणु डरी गै अतै सो परमात्‍मैं री जय-जय कार करी के बलणां लगै, "असु मन्‍ज अक्‍क बड़ा नबी भुआ अतै परमात्‍मैं अपणै मणु पुर कृप्पा दृष्टि करीआ।"
\v 17 यीशु रै बारै मन्‍ज यह सब गल्‍ला यहूदा अतै अखा-ब्रखा रै सारै इलाकै मन्‍ज फैली गैई।
\s यूहन्ना बपतिस्मा दिणैवालै रा सवाल
\r (मत्ती 11:2-19)
\p
\v 18 यूहन्‍ना बपतिस्‍मा दीणै बाळै रै चेलै ईंआ सबनी गल्‍ला रा समाचार यूहन्नै जो हुणाऊ।
\v 19 ता यूहन्नै अपणै चेलै थऊं दूँ चेलै जो अप्‍पु बलै हैदी करी यीशु बलै यह पुछणैं तांईं भैजे कि, “कै ईणैबाला तूहै हि हिन या असै कसकि होरी री भाळ करन?"
\v 20 यूहन्‍नै रै दोनों चेलै यीशु बलै इच्‍ची करी बलणां लगै, “युहन्‍ना बपतिस्‍मा दीणै बाळै असिओ तिजो बलै यह पुछणैं तांईं भेजुआ कि ईणैं बाळा तू ही हा, या असै कसी होरी री भाळ करन?”
\v 21 तैसी टेमै यीशुऐ कईया किस्‍मा रै बिमारा जो, पीड़ा बाळै जो अतै भूत-प्रेता रै सताऊरै मणु जो ठीक करू अतै कई अन्‍धे मणु हेरना लगै।
\v 22 ता यीशुऐ तिआं सितै बल्‍लू, “जैडा किछ भी तुसै हेरू अतै हुंणुंआ तैतियो गिची करी यूहन्नै जो दसा कि अन्‍धे हेरना लगै, लटै चलणा लगै, कोढी कोढा थऊं ठीक भुच्‍ची गै, टोणै हुणदै, मरुरै जिन्‍दै भुन्‍दै अतै गरीबा जो सूसमाचार हुणाया गान्‍दा।
\v 23 पर धन्य सो जैडा मेरी वजहा थऊं ठोकर ना खान्‍दा।”
\p
\v 24 जैहणै यूहन्नै रै चेलै चली गै ता यीशु यूहन्नै रै बारै मन्‍ज मणु जो दसणां लगा, “तुसै उजाड़ जगहा मन्‍ज कै हेरना गछूरै थियै ? कै हवा सितै हिलदै सरकण्‍डै जो ?
\v 25 ता फिरी तुहै कै हेरना गछूरै थियै ? रैशमी कपड़ै लऊरै मणु जो ? हेरा कीमती भड़कीलै कपड़ै लाणैं बाळा अतै सुखा-चैना अतै मौज-मस्‍ती सितै रैहणै बाळा ता राज्य मैहला मन्ज रैहन्दा।
\v 26 ता तुसै फिरी कै हेरना गच्‍छूरै थियै? कै कसी नबी जो? हाँ, अऊँ तैसु जो बल्‍दा कि, नबी थऊं भी बड़ै जो।
\v 27 यह ता सो मणु हा जसेरै बारै मन्‍ज धर्म-शास्‍त्रा मन्‍ज लिखिऊरा:
\q1 'हेर अऊँ अपणै दूता जो तेरै अगो भैजू करदा,
\q2 तैस तिजो थऊं पहलै तिजो तांईं वत्‍त सीधी करनीआ।'
\p
\v 28 “अऊँ तुसु सोगी वलदा कि, जेड़ै अज्जा तिकर जनानी थऊं पैदा भछुरै, तिआं सबी मन्‍ज यूहन्नै थऊं मोट्‍टा कोई निंयां : पर परमात्‍मा रै राज्य्‍य मन्‍ज जैडा हैलकै थऊं भी हलका हा, सो यूहन्नै थऊं भी मोट्‍टा हा।
\v 29 सभी आम मणुऐ अतै चुंगी लैणै बाळै यीशु री गप्‍पा हुणी करी यूहन्नै रा बपतिस्मा लैऊं अतै परमात्‍मे जो सच्‍च मनी लेऊ।
\v 30 पर फरिसी अतै कानूना जो जाणनै बाळै मणुऐ युहन्ने थऊं बपतिस्‍मा ना लैई करी परमात्‍मे री तिआं तांई कै मनसा थी तैत जो टाळी दिता।
\p
\v 31 “ता अऊँ ऐस युगा रै मणु री बराबरी कस सितै करू ?
\v 32 सो तिआं बच्‍चै सांईं हिन जेड़ै बजारा मन्‍ज बैही करी अक्‍की दुऐ जो बल्‍दै कि, असै तुसू तांईं बंसरी बजाई पर तुसै ना नच्‍चै, असै रोऐ पर तुसै ना रोऐ।
\v 33 कओ कि यूहन्‍ना बपतिस्‍मा दीणै बाळा ना ता रोटी खान्‍दा, ना ही दाखरस पीन्‍दा अतै तुसै बल्‍दै कि 'तैस मन्‍ज प्रेत आत्‍मा हा?'
\v 34 अतै ऐठी अऊँ मणुरा पुत्र, खान्‍दा-पीन्‍दा ता तुसै मिन्‍जो पुर दोष लगान्‍दै कि हेरा यह भुखड़ अतै पयक्कड़ हा जैडा चुँगी लैणै बाळै अतै पापी रा मित्र हा।
\v 35 पर परमात्मे रा ज्ञान तसेरी पिचो चलणै बाळै सभी मणु मन्‍ज सच्‍चा समझिया गान्‍दा।”
\s फरीसी रै घरै अक्क पापण जनानी रै पाप माफ
\p
\v 36 फिरी अक्की फरीसीऐ यीशु सितै मिनत करी, कि मेरै घरै मिन्जो सोगी खाणां खा। ता यह हुणी करी यीशु तसेरै घरा जो गो, पर जैहणै सो खाणा खाणा बैहै ता,
\v 37 तैस शहरा री अक्‍की पापणी जनानी जो यह पता लगु कि यीशु फरीसी रै घरै खाणा बैहुरा, ता तैसे संगमरमारा रै गड़बु मन्‍ज इत्र अन्‍दा।
\v 38 सो पिचो खड़ी करी रून्‍दी-रून्‍दी यीशु रै पैरा जो टिपळै सोगी सेड़ी करी हैरा रै बाळा सितै पुन्जणा लगी। तैसे यीशु रै पैरा पुर इत्र मळी करी पक्‍कु दितै।
\p
\v 39 यह हेरी करी सो फरीसी जिनि यीशु अपणै घरा जो खाणैओ हैदुरा थू, अपणै मना मन्‍ज सोचणां लगा, “अगर यह नबी भुन्‍दा ता जाणी गान्‍दा कि यह पैरा जो छूणै बाळी जनानी किनी हा अतै कुणआ, कओ कि यह ता पापणआ।"
\v 40 तसेरै मना री जाणी करी यीशुऐ तैस फरिसी जो बल्‍लू, “हे शिमौन, अऊँ तिजो सितै कुछ कणैहणा चाहन्‍दा।” सौ बलणा लगा, “हे गुरू, बल्‍ला।”
\p
\v 41 यीशुऐ बल्‍लु ,“ कस्‍सी महाजणा रै दुई दीणदार थियै, अक्‍की तसेरै पँज सौ दीनार अतै दुऐ तसेरै पँजाह दीनार दीणै थियै।
\v 42 जैहणै तिआं बल्‍लै दीणै जो किछ ना रैऊ ता, महाजणै दूनी जो माफ करी दिता। अबै तू मिन्जो दस कि तिंया मन्‍ज कुण जिना महाजणा सितै जयादा प्रेम करला ?”
\p
\v 43 शिमौने जबाब दिता, “ मेरी समझा मन्‍ज ता तैस ही करना जैसेरा ज्‍यादा कर्जा माफ भुआ।” यीशुऐ तैसियो बल्‍लू, “तू ठीक बलदा।”
\v 44 फिरी तैसा जनानी री कनारी फिरी करी शिमौन सितै बल्‍लु, “कै तू ऐसा जनानी री कनारी हेरू करदा? अऊँ तेरै घरै आ पर तैईं मेरै पैरा जो धूणै जो पाणी तक ना दिता, पर ऐसै मेरै पैर अपणै टिपळै सितै धोऐ अतै बाळा सितै पुहन्जे !
\v 45 तैई ता कौई पोक्कू ना दिता, पर जेहणा थऊं अऊँ एठी छूरा ऐसै जनानी मेरै पैरा जो पक्‍कू दीणा ना छड्‍डै !
\v 46 तैईं ता मेरै हिरा पुर तैल तक ना मळू, पर ऐसै मेरै पैरा जो इत्रा सितै मळुआ!
\v 47 ठेरैतायें अऊँ तिजो वलदा कि ऐसा जनानी रै पाप जेड़ै मतै थियै, माफ भुऐ, कओ कि ऐसै ज्‍यादा प्रेम करूआ पर जसेरै थोड़ै पाप माफ भुऐ, तैस थौड़ा ही प्रेम करना।”
\p
\v 48 यीशुऐ तैसा जनानी जो बल्‍लू, "तेरै पाप माफ भुऐ।"
\v 49 ता जेड़ै मणु यीशु सोगी खाणा बैहुरै थियै, सो अपणै मना मन्‍ज सोचणा लगै, “यह कुण हा जैडा पापा जो भी माफ करदा?”
\p
\v 50 यीशुऐ जनानी सितै बल्‍लू, “तेरै वसवासै तिजो बचाई लैऊ हा, खुशी-खुशी चली गा।”
\c 8
\s यीशु अतै तसेरै चेलै
\p
\v 1 ऐत थऊँ बाद यीशु शहरा-शहरा अतै ग्रां-ग्रां मन्ज प्रमात्मैं रै राज्य रा सू-समाचार हुणाणा लगु अतै बारह चेलै भी तैस सोगी भुन्दै थिऐ।
\v 2 तिआं सोगी कुछ ऐसी जनानी भी थी जियां थऊँ दुष्टात्मा नकैऊरी थी अतै कुछ बीमारी थऊँ ठीक भच्छुरी थी, जियां कि मरियम जेहा जो मगदलीनी भी बलदै थिऐ। तैहा थऊँ सत दुष्टात्मा नकैऊरी थी।
\v 3 अतै राजा हेरोदेस रै खास खंजाची खोजे री लाड़ी जसारा नां योअन्ना थू, सो भी तिआं सोगी थी। फिरी सुसनाह अतै होर मति जनानी तिआं सोगी थी। यह सब जनानी अपणी धना-दौलता सितै यीशु अतै तसेरै चेलै री सेवा करदी थी।
\s बी बाणैवाळै रा दृष्टान्त
\r (मत्ती 13:1-9; मरकुस 4:1-9)
\p
\v 4 जैहणै शहरा अतै ग्रां रै मणु री बड़ी भीड़ किठ्ठीही करी यीशु बलै आई ता तिनी तिआं जो यह दृष्टान्त हुणाऊँ।
\v 5 "अक्‍क मणु बगड़ी बाणा लगु। ता बान्दै-बान्दै कुछ बी बीड़ा पुर पैऊ अतै पैरा थल्लै चली गै अतै चिड्डु इची करी तिआंयो चुगी गै।
\v 6 कुछ बी पत्थरीली जिंमी पुर पैऊ अतै जैहणै सो जम्‍मी पै ता पाणी ना मुळणै री बजह थऊँ हुक्की गै ।
\v 7 कुछ बी झिन्ड़ा-बुटा मन्ज पैऊ पर झिन्ड़ै-बूटै सो मोहटिणां ना दितै।
\v 8 कुछ बी खरी जिंमी पुर पैऊं अतै जम्‍मी करी सौ गुणा फसल दिती।” यह हुणाई करी तिनी जोरा सितै वल्‍लु, “जियां वलै हुणनै वाळै कन हिन सो ऐसा गल्ला ध्याना सितै हुणी लैन।”
\s दृष्टान्ता रा उदेश्य
\r (मत्ती 13:10-17; मरकुस 4:10-12)
\p
\v 9 तसेरै चेलै तैस थऊँ पुच्छु कि ऐस दृष्टान्त रा कै मतलब हा?
\v 10 यीशुऐ जवाव दिता, “तुसियो प्रमात्मा रै राज्य रै सभी भेदा जो जाणनै री अक्ल दितुरिआ पर वाकी मणुओ यह भेद दृष्टान्ता सितै समझाणा पैन्दै ताकि
\q1 सो हेरी करी भी ना हेरी पान
\q2 अतै हुणी करी भी ना समझी पान।”
\s बी बाणै वाळै दृष्टान्ता रा अर्थ
\r (मत्ती 13:18-23; मरकुस 4:13-20)
\p
\v 11 “ऐस दृष्टान्ता रा मतलब ऐह हा कि, बी प्रमात्मा रा वचन हा।
\v 12 बीड़ा पुर पैऊरा बी तिआं मणु सैई हा जेडै वचना ता हुणदै हिन, पर शैतान ईची करी वचना जो तंयारै मनां थऊँ कड्ड़ी दिन्दा, क्ओकि सो सोचदा करखि ईयां ना भोआ कि विश्वास करी के सो उद्दार ना पाई लैन।
\v 13 पत्थरीली जिमी पुर पैऊरा बी तिआं मणु सैईऐ हा जेडै वचनाओ हुणी करी खुशी सितै मनी ता लैन्दै पर जैहणै परीक्षा री घड़ी इन्दीया ता तंयारै पैर डगमग करदै।
\v 14 झिन्ड़ा-बुटा मन्ज पैऊरा बी तिआं मणु सैई हा जेडै वचनाओ हुणी करी भी अपणै रंगै-रागै चलदै रैहन्दै अतै धना-दौलता, चिन्ता अतै जिन्दगी रै सुखा-विलास मन्ज फसी करी कदी भी विसवासा मन्ज पक्कै ना भुन्दै
\v 15 पर खरी जिंमी पुर पेऊरा बी तिआं मणु सैई हा जेडै भलै अतै खरै मना सितै वचना जो सम्भाळी करी पक्कै बसवासी वणदै।
\s दीये रा दृष्टान्त
\r (मरकुस 4:21-25)
\p
\v 16 “कोई भी मणु दियै जो वाळनै थऊं बाद ना ता ढ़की करी अतै ना ता मन्जै थलै रखदा, पर उथड़ी जगहा पुर रखदा ताकि अन्दराओ ईणै वाळैओ लो भोआ।
\v 17 कुछ भी लुकैरूरा निया जैड़ा सामणै ना ईणा अतै नैहरै मन्‍ह भूणै बाळा कम भी सामणै ईणां।
\v 18 ठेरै तायें कना खौली करी हुणां कि तुहै कस तरीकै हुणदैं ? क्ओकि जैस वलै हा तैसियो होर दिणा अतै जैस वळै नियां तैस थऊँ सो भी लैई लैणा जैतियो सो अपणा समझदा।"
\s यीशु री माता अतै भाई
\r (मत्ती 12:46-50; मरकुस 3:31-35)
\p
\v 19 यीशु री माता अतै भाई तैस वलै आऐ पर भीड़ तूणी भारी थी कि सो यीशु सोगी मुळी ना सकै।
\v 20 कुणकी यीशु सितै वल्‍लु, “तेरी मां अतै भाई बाहर खडुरै तिजो सोगी मुळणा चाहन्दै।”
\v 21 यह हुणी करी यीशुऐ तिआं जो वल्‍लु, “मेरी मां अतै मेरै भाई ता यह सब मणु हिन जैडा प्रमात्मैं रा वचन हुणी करी तैतियो मन्दै।"
\s तुफाना जो शांत करना
\r (मत्ती 8:23-27; मरकुस 4:35-41)
\p
\v 22 अक्‍क धैड़ा यीशुऐ किस्ती पुर बेही करी अपणै चेलै जो वल्‍लु, “अईआ अहै झीला रै पारीयें कनारी चलदै।” ता सो सब किस्ती मन्ज बेही करी पाराओ चली पै।
\v 23 पर जैहणै चेलै किस्ती चलऊ करदै थियै, ता यीशु सोई गो अतै हेरदै-हैरदै ही झीला मन्ज तुफान चलीआ, डरोणी लैहरा आई अतै किस्ती मन्ज पाणी भरिणां लगी पेऊं, चेलै मुसकला मन्ज फसी गै।
\v 24 ता तियें यीशु वलै गिच्ची करी सो जगाऊ अतै वलु, “स्वामी! स्वामी! अहै डुवणा लगी पै।” ता तिनी ऊठीकरी तुफानाओ अतै लैहराओ फटकार लाई अतै सो सब कुछ थमी करी शान्त भुच्ची गो।
\v 25 ता तिनी तिआं थऊं पुछु, “तुन्दा वसवास कड्डी थु ?" सो ड़री करी अपु मन्ज कणैणा लगै, "यह कुणआ जैड़ा तुफानाओ अतै लैहराओ हुक्म दिन्दा अतै सो सेरी हुणदैं हिन ?"
\s दृष्टात्मा रै सताऊरै मणु जो ठीक करना
\r (मत्ती 8:28-34; मरकुस 5:1-20)
\p
\v 26 फिरी सो गिरासेनियों नां रै देसा मन्ज पुजु जैडा कि गलील नां री झीला रै सामणैं हा।
\v 27 जैहणै सो किस्ती थऊँ ओसु ता तैड़ीआ रा अक्‍क मणु जैस मन्ज दुष्टात्मा थी, तिआं जो मळु, तिनी कैईआ धैडै रै घर-वार छडुरै थिऐ अतै नगां भुच्ची करी शमशानघाटा मन्ज रैहन्दा थु।
\v 28 सो यीशु जो हेरी करी जोरा सितै बकी नकैऊ अतै तसेरै पैरा पकडी करी जोरा सितै वलणा लगा, "हे परमप्रधान प्रमात्मैं रै पुत्रा यीशुआ ! तु मिन्जों थऊँ कै चाहन्दा? मेरी तिजो सितै यह अर्जआ कि मिन्जों तू दु:ख मत दियें।"
\v 29 क्ओकि यीशुऐ तैस टैमैं दुष्टात्मा जो तैस मणु थऊँ नकैणै रा हुक्म दिता थू, कओकि सो दुष्टात्मा तैसियो घड़ी-घड़ी मरोडदी रैहन्दी थी। हालांकि मणु तैसियो हँगला सितै वनी करी तसेरै पैरा मन्ज बेड़ी पाई दिन्दैं थियैं, फिरी भी सो इंया त्रोडी दिन्दा थु अतै अबै दुष्टात्मा तैसियो सुनसान जगह मन्ज भटकान्दी रैहन्दी थी।
\v 30 यीशुऐ तैस थऊँ पुच्छु, "तेरा ना किआ?" तिनी वलु, "सेना," क्ओकि तैस मणु मन्ज कई दुष्टात्मा थी।
\v 31 तिईऐ यीशु सितै यह अर्ज करी कि असियो अथाह कुण्ड़ मन्ज गाणैं रा हुक्म मत दिन्दा।
\v 32 तैड़ी उच्चै जिनैं टिलू पुर सूंरा री अक्‍क बड़ी गुआली चरू करदी थी, ठेरैतायें तियें तैस सोगी अर्ज करी कि असियो ईंआ मन्ज गाणा दे, ता यीशुऐ तिआंओ गाणा दिता।
\v 33 अतै सो दुष्टात्मा तैस मणु थऊँ नकैई करी सूंरा जो हच्ची गई अतै सूंर भूती करी तैठी झीला मन्ज डुब्‍बी मरै।
\p
\v 34 सूंरा रै गोआळु यह हेरी करी तैडी थऊँ ग्रां अतै शहरा जो खिट लाई ताकि सो ऐसा गप्‍पा रै बारै मन्‍ज दस्‍सी सकन।
\v 35 ग्रां अतै शहरा रै मणु एहा घटना जो हेरना चली आयें ता तैठी तियें सो मणु जैस थऊँ दुष्टात्मा निकलुरी थी, यीशु रै पैरा मन्ज तैठी कपडै लाई करी शांत वेहुरा हेरू। यह सब हेरी करी सो डरी गै।
\v 36 जियें सो ठीक भुन्दा हेरूरा थू तियें होरी मणु जो दस्सु कि यह दुष्टात्मां रा सताऊँरा मणु कियां ठीक भुआ।
\v 37 ता गिरोसेनिया देसा रै मणुऐ यीशु सितै अर्ज करी कि ऐहा जगहओ छड़ी करी ऐठी थऊँ चली गा, क्ओकि सो वडै डरी गच्छुरै थिऐ।
\p यीशु चेलै सोगी किस्ती पुर बैही करी तैडी थऊँ चली पैऊ।
\v 38 जैस मणु थऊँ दुष्टात्मा नकैऊरी थी तिनी यीशु सितै अर्ज करी, मिन्जो भी अपु सोगी लैई चल, पर यीशुऐ सो यह वली करी फेरी दिता कि,
\v 39 "अपणै घराओ गा अतै प्रमात्मैं जे कुच्छ भी तिजो सोगी करूआ तैत जो मणुओ दस्स।” ता सो जेडै कम यीशुऐ तैस सितै करूरै थिऐ तंयारै वारै मन्ज ग्रां अतै शहरा मन्ज गिच्ची करी दसणा लगु।
\s याईर री मरूरी कुळी अतै अक्क रोगण जनानी
\r (मत्ती 9:18-26; मरकुस 5:21-43)
\p
\v 40 जैहणै यीशु फिरी करी आ ता मणु तैस सोगी वड़ी खुशी सितै मुळै क्ओकि सो सब तसेरी भाळा वैहुरै थियैं।
\v 41 तैहणैं ही याईर ना रा अक्‍क मणु जैडा यहुदी धर्मसभा मड़ली रा सरदार थु, यीशु रै पैरै पैई करी अर्ज करना लगु, कि मेरै घराओ चला, क्ओकि तसेरी बारह साला री अक्‍को ही अक्‍क कुल्ऴी मरनै वाळी थी।
\p
\v 42 जैहणै यीशु तसेरै घराओ चली पेऊ ता मणु री बड़ी भारी भीड़ धक्‍का-मुक्‍की करदी तैस पुठ्ठीओ चढी चलु करदी थी।
\v 43 तैसा भीड़ा मन्‍ज अक्‍क इन्‍ही जनानी थी जेहा जो बारह साला थऊँ खुन चलणै री बीमारी थी अतै मुल्ख पैहै खर्चणै थऊँ वाद भी कोई डाक्टर, बैईद तैहाजो ठीक ना करी सकूरा थू,
\v 44 तहै पचुंआ थऊँ ईची करी जियां ही यीशु रै पल्लै सितै हथ्थ लाऊ तिआं ही तसारा खुन चलणां बन्द भुची गो।
\v 45 यीशुऐ पुच्छु, "मेरै पलै सितै हथ्थ कुणी लाऊआ ?" सब मणु अक्की दुऐ जो हैरना लगै, यह हेरी करी चेलै बलणा लगै, “हे स्वामी, भीड़ ता तिजो पुठ्ठीओ चढी चलुरी हा, हथ्‍थ कस लाणां?”
\v 46 पर यीशुए वल्‍लु, "ठीक हा! पर फिरी भी कुणकी मेरै कपड़ै सितै हथ्थ लऊआ, क्ओकि मिन्जो महसुस भुआ कि मिन्जो थऊँ सामर्थ्य निकळीआ।"
\v 47 जैहणै तैहे जनानी हेरू की अऊँ यीशु री नजरा थऊँ जायदा देर न लुक्‍की सकदी ता सो ड़रदी-सैहमदी आई अतै तसेरै पैरै पैई करी सबी मणु रै सामणैं यीशु जो छुणै री वजह दस्सी।
\v 48 यीशुऐ तैहा जो वलु, "कुल्ळीऐं तेरै वसवासे तिजो ठीक करू हा अतै अबै सुखा-चैना सितै चली गा।"
\p
\v 49 सो कणेऊ ही करदा थु कि, याईरा रै घरा थऊँ अक्‍क मणु ईच्ची करी याईरा सितै वळणा लगा, “तेरी कुल्ळी मरी गई हा अतै अबै गुरू जो होर परैशान मत करैं।"
\v 50 यीशुऐ यह हुणी करी जवाव दिता, "ड़रैं मत, पर जे वसवास रखला ता सो वची सकदीआ।"
\v 51 याईर रै घरै गिच्ची करी यीशुऐ अपणै चेलैं पतरस, यूहन्ना, याकूब अतै कुल्ळी रै मां-बुड़ै जो छड़ी करी होर कोई भी अन्दर ना ईणां दिता।
\v 52 सब मणु कुल्ळी तांईं रूणा-पिटिणा लगुरै थिऐं, पर यीशुए वल्‍लु, "रूणा-पिटिणा बन्‍द करा, यह मरूरी निआ यह ता सुतुरी हा।”
\p
\v 53 तसेरी यहा गल्ला हुणी करी सब मणु हासणां लगै क्ओकि सो जाणदैं थियैं कि यह मरी गच्छुरीआ।
\v 54 पर तिनी तैहा कुल्ऴी रा हथ्थ पकडु अतै तैहा जो हक्क पाई करी वल्‍लु, "ओ कुल्ळीए ऊठी भो।"
\v 55 ता सो जिन्दी भुच्ची करी ऊठी बैही। ता यीशुऐ हुक्म दिता, "ऐहाओ कुछ खाणैओ देआ।"
\v 56 तहारै कुल्ऴी रै मां-बुड़ै बड़ै हैरान भुऐ पर यीशुऐ तिआंओ टणकाई करी वल्‍लु, "यह जैडा किछ भी भुआ हा ठेरा कसिओ पता न लगणा चहिन्दा।"
\c 9
\s बारह प्रेरिता रा भैजणा
\r (मत्ती 10:5-15; मरकुस 6:7-13)
\p
\v 1 फिरी यीशुऐ अपणै खास बारह चेलै हैदी करी तिआं जो दुष्टात्मा जो कडणै री अतै बमारा जो ठीक करणैं री सामर्थ अतै अधिकार दिता।
\v 2 तिनी सो प्रमात्मै रै राज्य रै बारै मन्ज मणु जो हुणाणै तायैं अतै बमारा जो ठीक करणै तायें भैजे।
\v 3 तिनी तिआं जो वल्‍लु, “सफरा तायें अप्‍पु सोगी कुछ मत लैन्दै, ना ता होठी, ना ता झोळू, ना ता रोटी, ना पैहा-धेला अतै ना ही दोई-दोई कुरतै
\v 4 जैस कसी रै घरै तुहै गल्लै, तैठ्ठी ही तुहै रैं अतै तैड़ी थऊँ ही हगू गच्छैं।
\v 5 जैडा कोई तुन्दी गल्ला हुणी करी अणहुणा करा, ता तैसा जगहा थऊँ निकलदै टैमैं अपणै पैरा री धुड़ झाड़ी फैकें ताकि तिआं पुर ऐहा गल्ला री गबाही भोआ।"
\v 6 अतै चेलै ग्रां शहरा मन्ज हड़न्दै-फिरदै प्रमात्मैं रै बारै मन्ज हुणांदै अतै बमारा जो भी ठीक करदै गै।
\s राजा हेरोदेस री उलझन
\r (मत्ती 14:1-12; मरकुस 6:14-29)
\p
\v 7 देसा रै चोथै हिस्से रा राजा हेरोदेस यह सब कुच्छ हुणी करी ड़री गो क्ओकि कुच्छ मणुं वलदै थिऐ कि यूहन्ना मरूरै थऊँ जी भुआ,
\v 8 कुच्छ वलणा लगैं कि एलिय्याह भविष्यवक्ता हुजुआ अतै कई वलणा लगै कि पुराणै जमानै रा कोई भविष्यवक्ता जी ऊठुआ।
\v 9 पर हेरोदेस वलणा लगा, “यूहन्नै री ता मैंई मुण्‍ड़ी कटवाई दितुरी थी, अबै यह कुण हा जसेरै वारै मन्ज अऊँ यह गल्ला हुणु करदा?" ता हेरोदेसा जो तैसियो हेरनै री रूह भुई।
\s पंज हजार मणु जो खुआणा
\r (मत्ती 14:13-21; मरकुस 6:30-44; यूहन्ना 6:1-14)
\p
\v 10 सो खास चेलैं जैहणैं फिरी आऐ ता तिंयै अपणै-अपणै कमा रै बारै मन्‍ज यीशु जो दस्सी दिता ता फिरी यीशु तिआं जो टारा करी के बैतैसैदा नां रै शहरा जो लैई गो।
\v 11 पर जैहणै मणु जो यह पता लग्‍गु ता सो तंयारै पचुंऊ चली पै अतै यीशु भी बड़ी खुशी सितै तिआं सोगी मुळु अतै प्रमात्मैं रै राज्य री तिआं सोगी गल्ला करना अतै बमारा जो ठीक करना लगा।
\p
\v 12 जैहणै धैड़ा घरी चलु ता सो बारह चेलैं इच्ची करी यीशु सितै बलणा लगै, “एहा भीड़ा जो एठी थऊं भेजी देय्आ ताकि यह ग्रां मन्ज गिच्ची करी अपणै खाणै रा बन्‍दोबस्त करी लैन, क्ओकि ऐसा सुनसान जगहा मन्‍ज ता खाणै जो किछ ना मुळनै बाळा।”
\v 13 ता तिनी तिआं जो वल्‍लु, “तुहै ही ईंआरा खाणै रा प्रबन्ध करा भला।” ता तियें वल्‍लु, "असु वलैं पजाँ रोटी अतै दूँ मच्छीयो छड़ी होर कुच्छ भी नियां पर हाँ, जे अहै खरीदी करी लैईन ता खुआई सकदैं हिन,”
\v 14 (क्ओकि सो भीड़ कोई लगभग पंज हजार मणु री थी।) ता यीशुऐ चेलैं सितै वल्‍लु, “ईंआ सबी मणु जो पजाँह-पजाँह री पंक्ति मन्ज वहाली देआ।"
\v 15 तियें तसेरै कणैरू मताबक कमांऊ, अतै सबी री पंक्ति लाई दिती।
\v 16 फिरी तिनी सो पजँ रोटी अतै दोई मच्छी लैई अतै स्वर्गा री कनारी हेरी करी प्रमात्मैं रा धन्यावाद करू अतै रोटीयो त्रोड़ी-त्रोड़ी करी चेलै जो दिन्दा गो ताकि सो मणुओ दीन।
\v 17 सब मणु खाई करी रजी गै अतै चेलै रोटी रै वचुऊरै टुकड़े री बारह टोकरी भरी।
\s पतरसा जो यीशु जो ‘मसीहा’ स्वीकार करना
\r (मत्ती 16:13-20; मरकुस 8:27-30)
\p
\v 18 जैहणै यीशु एकान्त मन्ज प्रार्थना करू करदा थू ता चेलै भी तैस सोगी थिऐं, ता तिनी तिआं थऊँ पुच्छु, “मणु मिन्जों कै वलदै ?"
\v 19 तियें जवाव दिता, " कोई बल्‍दा यूहन्ना बपतिस्मा दिणैवाळा, कोई वलदा एलिय्याह अतै कोई यह भी वलदा कि पुराणै भविष्यवक्ता थऊँ कोई जी ऊठ्ठआ।"
\v 20 यीशुऐ तिआं थऊँ पुच्छु, “पर तुहै मिन्जों कै वलदै हिन?" पतरसे जवाव दिता, प्रमात्मैं रा मसीहा।"
\v 21 ता यीशु तिआं जो टणकाई करी वल्‍लु कि, “यहा गप्‍पा कसी सितै मत वलदै।”
\s अपणी मौती रै बारै मन्ज यीशु री भविष्यवाणी
\r (मत्ती 16:21-23; मरकुस 8:31-33)
\p
\v 22 फिरी यीशुऐ वल्‍लु, "मणु रै पुत्रा तायें जरूरीआ कि सो दु:ख भोगा अतै धर्मा री गप्‍पा जो जाणनै बाळै, सिद्ध याजक अतै शास्त्री तैसियो बुरा समझी करी मारी दीन अतै सो त्रीऐ धैड़ै फिरी जी उठा।"
\s यीशु रै पिचो चलणै रा अर्थ
\r (मत्ती 16:24-28; मरकुस 8:34-9:1)
\p
\v 23 यीशुऐ सबीओ वल्‍लु, अगर कोई मिजों पिचो ईणा चाहन्दा ता, सो अपणै आपा रा इन्कार करा अतै रोज अपणा क्रूस चुकी करी मिन्जों पिचो चला।
\v 24 क्ओकि जैडा कोई अपणै प्राणा जो वचाणा चाला तैस अपणै प्राणां थऊं हथ्‍थ धूणै पर जैस कसी मिजों पिचो अपणै प्राण दिणै तसेरै प्राण बचाया गाणै हिन।
\v 25 अगर दुनिया रै सुखा-चैना पान्दै-पान्दै मणु रै प्राण ही चली गाहन या तसेरा कोई नुकसान ही भुची गच्छा ता तैसा गल्‍ला रा कै फायदा?
\v 26 जैडा कोई मेरा नां लैन्दा बेईज्ती महसुस करला ता जैहणै मणु रै पुत्रा अपणै पिता अतै स्वर्गदुता सोगी ईणां ता तैस भी तैस मणु थऊँ बेईज्ती महसुस करणीआ।
\v 27 अऊँ तुसुओ वलदा, “कि जेड़ै ऐडी खडउरै हिन, तिआं तहणै तिकर ना मरणा जेहणा तिकर प्रमात्मैं रा राज्य ना ईन्‍दा।"
\s यीशु रा रूप बदळीणा
\r (मत्ती 17:1-8; मरकुस 9:2-8)
\p
\v 28 ईयां गला रै कोई अठ् धैडै बाद यीशु अपणै चेलै पतरस, यहून्ना अतै याकूब जो सोगी लैई करी प्रार्थना करनै ताये पहाड़ा जो गो।
\v 29 जैहणै यीशु प्रार्थना करू करदा थु, ता तसेरै चेहरै रा रूप वदली गो अतै तसेरै कपड़ै बर्फा सैई चमकणा लगै।
\v 30 अतै भविष्यवक्ता मूसा अतै एलिय्याह तैठी यीशु सोगी गल्ला करू करदै थियै।
\v 31 यह प्रतापी भविष्यवक्ता यीशु रै मरणै री चर्चा करू करदैं थिऐ, जैड़ी कि यरूशलेम मन्ज भूणै वाळी थी।
\v 32 पतरस अतै तसेरै सोगी चेलै निन्द्रा मन्ज टुलु करदैं थिऐ अतै जैहणै सो चत्तन भुऐ ता तियें यीशु रै चेहरै पुर तेज हेरू अतै दोई मणु तसेरै वरखै खडुरै हेरै।
\v 33 जैहणै सो मणु यीशु रै नेडै थऊँ गाहणा लगै ता पतरस यीशु सितै वलणा लगु, “हे स्वामी मिन्‍जो लगदा इदां ऐठी रैहणा ही ठीक हा अतै अवै असु ऐठी त्राई कूटीया वनाणी, अक्‍क तिजो ताऐं, अक्‍क मूसा अतै अक्‍क एलिय्याह ताऐं।” पर पतरस ना जाणदा थु कि कै कणैऊं करदा।
\v 34 जैहणै सो यह कणैणा ही लगुरा थु ता अक्‍की बदळै सो ढ़क्‍की पाऐ, सो यह हेरी करी ड़री गै।
\v 35 ता फिरी तैस वदळा थऊँ यह आकाशवाणी भुई, “यह मेरा पुत्र हा, मेई ऐसियो चुणुरा हा अतै तुहै सेरी ही हुणा।”
\v 36 ऐहा आकाशवाणी भुन्दैं ही यीशु अकेला भुच्ची गो अतै चेलै भी चुप भुच्ची गै अतै तियें जे कुच्छ भी हेरू, तठेरी चर्चा कसी सितै ना करी।
\s दुष्टात्मा रै सताऊरै दब्बू जो ठीक करना
\r (मत्ती 17:14-18; मरकुस 9:14-27)
\p
\v 37 दुऐं धैड़ै जैहणै यीशु अतै चेलै पहाड़ा थऊँ ओसै ता मणु री बड़ी भारी भीड़ तैस सितै मुळी।
\v 38 तैहा भीड़ा मन्ज अक्‍क मणुऐ जोरा सितै बल्लू, "हे गुरू अऊँ तिजो सितै अर्ज करदा मेरै गोवरू पुर दया-दृष्टि कर क्ओकि यह मेरा अक्‍ओ ही अक्‍क पुत्र हा।
\v 39 अतै हेर भला दुष्टात्मा ऐसियो पकड़ी करी मरोडु करदीआ अतै यह हेरदै-हेरदै ही वकी नकैदां। सेरै मुआँ थऊँ कफ नकैदां अतै दुष्टात्मा थऊं ऐस जो छुटकारा ना मुळु करदा।
\v 40 मैई ऐसा दुष्टात्मा जो कढणै तांयै तेरै चेलै वल्‍लै अर्ज करी पर सो ईयारै वोलै ना नेकैई।"
\v 41 ता यीशुए जवाव दिता, “ओ अविश्वासी अतै भटकुरै मणुओ, मुँ कैहणै तिकर तुसु सोगी रैहई करी तुन्दी हुन्‍दै रैहणा? अपणै गोवरू जो मिन्‍जो बलै लैई।"
\v 42 ता सो जैहणै तैसियो लैई करी आ ता दुष्टात्में सो फिरी मरोडु अतै परछाड़ी करी फैकुं, पर यीशुऐ दुष्टात्मा जो फटकार लाई करी तैस थऊं नकाळी दिता अतै गोवरू जो ठीक करी के तसेरै पिता रै हवालै करी दिता।
\s अपणी मौती रै बारै मन्ज यीशु री दोवारा भविष्यवाणी
\r (मत्ती 17:22,23; मरकुस 9:30-32)
\p
\v 43 ता सब मणु प्रमात्मैं रै ऐस महान कमा जो हेरी करी हैरान भुच्ची गै।
\v 44 पर जैहणै सो सब मणु ईयां कमां जो हेरी करी हैरान भुछु करदैं थियै ता यीशुऐ अपणै चेलैयो वल्‍लु, “तुहै ईंआ गल्ळा री कनारी धैन मत देआ, मणु रै पुत्रा जो मणु ही पकड़ाणै वाळै हिन।”
\v 45 पर सो ना ता यहा गल्ला जो समंझी सके अतै ना ही ऐहा गल्ला रा भेद पाई सकै अतै यहा गल्ला जो पुच्छणै थऊँ भी डरदै थिऐ।
\s सबी थंऊ बड़ा कुण?
\r (मत्ती 18:1-5; मरकुस 9:33-37)
\p
\v 46 फिरी तसेरै चेलै अप्पु मन्ज वैंसणा लगै कि असु मन्ज बड़ा कुण हा।
\v 47 पर यीशु तंयारै मना री जाणी लेई अतै अक्‍की गोबरू जो अपणै वरखै खरैड़ी करी
\v 48 तिआंओ वल्‍लु, “जैडा कोई मेरै नां सितै ऐस गोबरूओ ग्रहण करदा सो मिन्जो ग्रहण करदा अतै जैडा कोई मिन्जो ग्रहण करदा सो मेरै भेजणै बाळै जो ग्रहण करदा। जैडा कोई तुसु मन्ज अपणै आपा जो सबी थऊं हल्का समझदा सो ही सबी थऊं बड़ाआ।”
\s जैड़ा विरोधी निय्आ सो इन्दै पक्ष मन्ज हा
\r (मरकुस 9:38-40)
\p
\v 49 तैहणैं यीशु रै चेलै यूहन्नै वल्‍लु, “हे स्वामी, अहै अक्‍की मणु जो तेरा नां लैई करी दुष्टात्मा जो कड़दै हेरूआ अतै अहै तैसियो मना करीआ, क्ओकि सो इन्दा सोगी भुच्ची करी भी तेरै पिचो ना चलदा।"
\v 50 यीशुऐ तैसिओ वल्‍लु, तैस जो ना मत करा क्ओकि जैडा तुन्दा विरोधी निआं, तैस जो अपणा ही समझा।”
\s सामरी यीशु रै विरोधी वणै
\p
\v 51 जैहणै यीशु रै स्वर्गा जो गाणै रै धैड़ै पुरै भूणै वाळै थिऐ, ता तिनी यरूशलेम जो गाहणै रा पक्‍का विचार करू।
\v 52 तिनी अपणै अगो सामरिया देसा रै हर ग्राँ मन्ज ऐसा गप्‍पा रा संदेसा लैई करी कुछ मणु भैजे कि, सो तैस तायें जगह तैयार करन।
\v 53 पर तैस देसा रै मणुऐ सो तैड़ी इणा ना दितै, क्ओकि सो तैस रस्तै मितै यरूशलेम जो चलुरा था।
\v 54 यह हेरी करी तसेरै चेलै याकूब अतै यूहन्नै वल्‍लु, “हे प्रभु कै तु चाहन्दा कि अहै यह हुक्म दीन कि अम्वरा थऊँ अग बरी करी इया जो भस्म करी देआ?”
\v 55 पर यीशुऐ तिआं जो झिडकु अतै वल्‍लु, “कै तुहै जाणदै कि तुहै कसा आत्मा रै हिन?
\v 56 क्ओकि मणु रा पुत्र मणु रै प्राणा जो नाश करना ना पर बचाणा छूरा।” अतै सो कसकी होरी ग्राँ मन्ज चली गै।
\s यीशु रा चेला बनणै री किमत
\r (मत्ती 8:19-22)
\p
\v 57 जैहणै सो वता मन्ज चलुरै थिऐ ता, कसकिऐ यीशु सितै वल्‍लु, “जेठी-जेठी तुद गाणा, मूँ भी तेरै पिच्चो ही चलणा।
\v 58 यीशुऐ वल्‍लु, “लोमड़ी रै रैहणै जो कूड्ड भुन्दै अतै अम्वरा रै पन्छी जो रहणै रै अल्है भुन्दैं हिन, पर मणु रै पुत्रा जो रहणै तांईं करियै कोई जगह निआ।
\v 59 तिनी दुयें मणु जो बल्‍लु, “मेरै पिच्चो चली आई।” तिनी वल्‍लु, “हे प्रभु, मिन्जो पैहलै गाहणां दे कि अपणै मरूरै बुडै रा संस्‍कार करी कै ईंछुं
\v 60 यीशुऐ तैसओ वल्‍लु, “मरूरै जो अपणै मुरदै रा संस्कार करना दे, पर तु गिचीकरी प्रमात्मैं रै राज्य रा दृष्टान्त हुणा।”
\v 61 ता अक्‍की होरी वल्‍लु, “हे प्रभु, अऊँ तिजो पिचो चलला पर पैहलै मिन्जो गाहणा दे कि अपणै घरावाळै थऊँ विदाई लैई करी ईंछूं।”
\v 62 यीशुऐ वल्‍लु, “जैडा कोई अपणा हथ्‍थ हल्ळा पुर रखीकरी पचुँऊ हेरदा सो प्रमात्मैं रै राज्य रै काबल नियां।”
\c 10
\s यीशुऐ सत्तर चेलै होर भैजै
\p
\v 1 ईंआ गप्‍पा थऊँ बाद यीशुऐ सत्तर होर चेलै चुणै अतै जैस-जैस नगरा अतै जगहा जो सो अप्‍पु गाणै वाळा थू तैस कनारी तिआंओ दोई-दोई करी के अप्‍पु अगो भेजे।
\v 2 तिनी तिआंओ वल्‍लु, “फसल ता बड़ी पक्‍की गझूरीआ पर कम कमाणै वाळै मजूर थोडे हिन। ठेहरै तायें खेता रै मालका सितै यह विनती करा कि सो तैहा फसला री बड़ाई तायें कम कमाणै वाळै मजूरा जो भेजा।
\v 3 अबै गच्‍छा, अऊँ तुसियो ईयां भैजू करदा जियां कि रिख्खा बराघा मन्ज भैड़ा।
\v 4 ठेरैतायें तुसै अप्‍पु सोगी ना बटुआ, ना झोळू अतै ना ता जुट्टै लन्दै अतै ना ता वता मन्ज कसीयो नमस्ते करैं।
\v 5 जैस कसी रै घरै तुसै गाले, ता सबि थऊं पैहलै बलै कि, ‘ऐस घरा रा कल्याण भोआ।’
\v 6 जे तैठी कोई ईनां मणु भुला जैस जो कल्याणआ री जरूरत भुली, ता तुन्दा कल्याण तैसियो मुळणा, नता तुसु वलै फिरी ईणा।
\v 7 तुसै तैस ही घरा मन्ज रैं अतै जैडा कुच्छ तिआं थऊँ मुळळा तैस ही खायें-पियें, क्ओकि कमा करनै बाळै जो तसेरी ध्याड़ी मुळणा चहैन्दीया। तुसै घरै-घरै मत नचदै।
\v 8 जैस भी नगरा मन्ज तुहै गाहन अतै तैठी रै मणु तुसियो अपणै घरै इज्जैत मान दीन अतै सो जैडा कुच्छ भी तुन्दैं मुँहा अगो रखन तैतियो ही खायें।
\v 9 तैठीया रै बीमारा जो ठीक करैं अतै तिआंओ वल्‍लैं, 'प्रमात्मैं रा राज्य तुसु नेड़ै इच्‍ची रैऊआ।'
\v 10 पर जैस नगरा मन्ज तुहै गाहन अतै तैठीया रै मणु तुन्‍दा इज्जैत मान ना करन ता, बजारा मन्ज गिच्ची करी वल्‍लें,
\v 11 “तुदैं नगरा री धूड भी जैड़ी इदै पैरा मन्ज लगुरीआ, अहै तुदैं सामणैंई झाडी दिदैं फिरी भी यह जाणी लेया कि प्रमात्मैं रा राज्य तुन्दै नेडै इच्ची रैऊआ।'
\v 12 अऊँ तुसुओ वलदा कि तैस धैडै ऐस नगरा री हालत सदोम री हालता थऊँ भी ज्‍यादा रूणै-पिटिणै बाळी भुणीआ।
\s अविसवासी नगरा जो धिक्कारना
\r (मत्ती 11:20-24)
\p
\v 13 "हाय खुराज्यीन ! अतै हाय बैतैसैदा ! किहनी बुरी घडी तुदी भाळ करू करदी हिन। जेड़ै चमत्कार मैई तुदैं शहरा मन्ज करूरै अगर यह चमत्कार सुर अतै सैदा शहरा मन्ज, जेड़ै कि बुरै हिन, करूरै भुन्‍दे ता तैडीया रै मणु बोरी रै फढकै लाई करी अतै धूडी मन्ज बैही करी कैहणै रा पछतावा करी लैऊरा भुदा।
\v 14 पर हां न्याय बाळै धैड़ै सुर अतै सैदा री दशा तुसु थऊँ खरी समंझि गाणीआ।
\v 15 अतै हे कफरनहूमा रै मणुओ, कै तुसियो स्वर्ग मुळणा? तुसु ता नरका तिकर पुजणां।
\p
\v 16 जैडा तुन्दी हुणदा हा, सो मेरी हुणदा अतै जैडा तुसीयो घटिया समझदा, सो मिन्जो घटिया समझदा अतै जैडा मिन्जो घटिया समझदा, सो मिन्‍जो ही ना पर मेरै भैजणै वाळै जो ही घटिया समझदा।
\s सत्तर चेलै रा फिरी ईणा
\p
\v 17 जैहणै सो सत्तर चेलैं फिरी आयें ता बड़ी खुशी सितैं वलणा लगै, "हे प्रभु, तेरै नां सितै दुष्टात्मा भी इन्‍दा कणैऊरा मन्दी हिन।"
\v 18 यीशुऐ तिआंओ वल्‍लु, "ठीक हा, अऊँ शैतान जो बिजळी सेईएं स्वर्गा थऊँ पैंदा हेरू करदा थू।
\v 19 हेरा, मेईं तुसियो किड़ै-बिच्छु जो दरडणैं रा अतै दुशमणा री ताकता पुर राज्य करणै रा हक्‍क दितुरा अतै कसी भी चिजा सितै तुसियो कोई नुकसान ना भुणा।
\v 20 फिरी भी ऐहा गल्ला थऊँ खु:श मत भोआ कि आत्मा तुदैं वशा मन्ज हा पर ठेरैतायें खुश भोआ कि तुन्दैं नां स्वर्गा मन्ज लिखुरै हीन।"
\s यीशु रा खुश भूच्ची करी प्रमात्मे रा गुणगान करना
\r (मत्ती 11:25-27; 13:16,17)
\p
\v 21 तैस ही टैमैं यीशु प्रवित्र आत्मा सितै भरी करी खुश भुच्‍ची करी वलणा लगु, “हे पिता, स्वर्ग अतै धरती रै मालका अऊँ तुंदा सुकर करदा कि तुहै इंया गला जो ज्ञानी अतै समझदारा थऊँ लुकैरी रखुरा अतै बच्चै पुर प्रकट करुआ। हाँ, हे पिता, क्ओकि तुसिओ यह ही खरा लगदा।
\v 22 मेरै पिते मिन्जो सब कुच्छ दी दितुरा अतै पिते रै अलावा कोई ना जाणदा कि पुत्र कुणआ अतै पुत्रा रै अलावा कोई ना जाणदा कि पिता कुणआ अतै सो मणु जाणदा जैस पुर पुत्र प्रकट करना चाहा।”
\p
\v 23 ता यीशुऐ चेलै री कनारी फिरी करी सिर्फ तिआं सितै वल्‍लु, “धन हिन सो हाख्री जियें यह सब किच्‍छ हेरूआ।
\v 24 क्ओकि अऊँ तुसुओ वलदा कि मतै भविष्यवक्ता अतै राज्ये यह चाँऊ कि जैड़ी गल्ला तुहै हेरी, तिआं अहै भी हेरन पर हेरी ना सकै अतै जैड़ी गला तुहै हुणदै तैतियो अहै भी हुणन पर सो ना हुणी सकै।”
\s दयालू सामरी रा दृष्टान्त
\p
\v 25 फिरी अक्‍क व्यवस्थापक ऊठु अतै यह पुच्छी करी यीशुओ अजमाणा लगु, “हे गुरू अमर भूणैं तायें अऊँ कै करू?"
\v 26 ता यीशुऐ तैस थऊँ पुच्छु, “व्यवस्था मन्ज कै लिखुरा? तु तैतियो पढ़ी करी कै समझदा?”
\v 27 ता तिनी जवाव दिता, "तु अपणै प्रभु अपणै प्रमात्मैं सितै अपणै पुरै मनां, आत्मा, शक्ति अतै अपणी बुद्धि सितै प्रेम कर अतै अपणै पडेही सोगी अप्‍पु सैईं प्रेम कर।”
\v 28 यीशुऐ तैसयो वल्‍लु, “तैईं ठीक जवाव दिता, इंया ही करदा रैह कि तु जिन्दा रेआ।"
\v 29 पर तिनी अपणै आपाओ वड़ा धर्मी समझी करी यीशु थऊँ पुच्छु, “ता तुहै मिन्जो ऐ दस्सा मेरा पडेही कुण हा?”
\v 30 यीशुऐ जवाव दिता, “हुण ! अक्‍क मणु यरूशलेमा थऊँ यरीहो नां री जगह जो चलुरा थु कि लुटेरैं सो लुटी लेऊ, तसेरै कपड़ै खुसि लै अतै मारी-मारी अधमरा करी के फड़ाई गै।
\v 31 ता कै भुआ कि तैहा वता मितै अक्‍क याजक आ तिनी तैसियो हेरु अतै मूँहा फेरी करी चली गो।
\v 32 ऐस तरीकै अक्‍क लेवी तैहा वता मितै आ तिनी भी सो मणु हेरी करी अणहेरा करी दिता अतै चली गो।
\v 33 पर कै भुआ कि अक्‍क सामरिया जगह रा सामरी मणु तैहा वतै-वत आ अतै तैस अधमरै मणु जो हेरी करी तैस पुर तरस खाऊ।
\v 34 तिनी तैस वलै इच्ची करी तसेरै जख्माओ धोई करी तैल मळु अतै दवा वूटि लगाई करी पट्टटी वनी दिती अतै अपणै गदहै पुर लदी करी अक्‍की सराइओ लैई गो अतै तसेरी देखभाल करी।
\v 35 दुयें धैड़ै तिनी सराई रै मालका जो पैहै दि करी वल्‍लु, ‘सेरी हेर-हुण करदा रै अतै जे जायदा खर्चा भुच्ची गाला ता अऊँ फिरी करी दी दिला।’
\v 36 ता यीशुऐ तैस थऊं पुच्छु, “अबै मिन्जो यह दस्स जैडा मणु लुटेरै लुटूरा थू, इंया त्रिहनी मणु मन्ज कुण जिनां तसेरा पडेही भोला?”
\v 37 तिनी जवाव दिता, “तसेरा पडेही ता सोई भुआ जिनी तैस पुर दया दस्सी।" ता यीशुऐ वल्‍लु, “गा, तु भी इंया ही कमऊ कर।”
\s मार्था अतै मरियम रै घरै यीशु
\p
\v 38 फिरी चलदै-चलदै यीशु अक्‍की ग्राँ मन्ज आ, तैस ग्रां मन्‍ज मार्था नां री अक्‍क जनानी यीशु जो अपणै घराओ लैई गई।
\v 39 मरियम नां री तहारी अक्‍क बैहण भी थी, सो यीशु रै पैरा वलै बैही करी तसेरै वचना हुणणा लगी।
\v 40 पर मार्था सेवा करदी-करदी परैशान भुची गई अतै यीशु बलै इच्‍चि करी वलणां लगी, “हे प्रभु कै तिजो मेरी कुछ भी चिन्द निआं कि मेरी बैहणी मिन्जो सेवा करनैं तायें अकेला छड़ी दितुरा? अबै ऐसाओ बल्‍ला कि मेरी मदद कर।”
\v 41 यीशुऐ तैहाओ जवाव दिता, “मार्था, ओ मिऐ मार्था, तु बड़ी गला री चिन्द करदीआ अतै परैशान भुन्‍दीआ।
\v 42 पर अक्‍क गप्‍प जरुरआ कि, जैड़ी खरी गप्‍पा मरियमें चुणी लेऊरी तिआं गप्‍पा ऐहा थऊँ कोई ना खुसी सकदा।”
\c 11
\s चेलै जो प्रार्थना करना सखाणा
\r (मत्ती 6:9-13)
\p
\v 1 यीशु अक्‍की जगह प्रार्थना करू करदा थु। जैहणै सो प्रार्थना करी वैहु ता तसेरै अक्‍की चेलै तैस सितै बल्‍लू, "हे प्रभु, जियां यूहन्नै अपणै चेलै जो प्रार्थना करना सखऊरी थी तिआं ही तुहै असियो भी सखा
\p
\v 2 ता यीशुऐ वल्‍लु, "जैहणै तुहै प्रार्थना करलै ता इंया करें,
\q1 "हे पिता,
\q2 तेरा ना पवित्र मनया गच्छा,
\q3 तेरा राज्य आईआ।
\q1
\v 3 असियो रोजकी रोटी दिच्छु करें,
\q1
\v 4 अतै इन्दैं पापाओ माफ करें,
\q2 क्ओकि अहै भी तिआंयो माफ करदै
\q3 जेड़ै इन्दै विरोधी हिन,
\q4 इंदा कदी भी इंमतहान मत लैदां।”
\s प्रार्थना करनै री हिम्मत मत हारदै
\r (मत्ती 7:7-11)
\p
\v 5 ता यीशुऐ तिआंओ वल्‍लु, "सोचा तुन्दा कोई मित्र भोआ, जैस वलै तुहै अधी राती गिच्ची करी वलन कि, मिन्जो त्राई रोटि दे भला।
\v 6 क्ओकि अक्‍क मुसाफिर मित्र मिन्जो वलै आ अतै ऐस टैमैं मिन्जो वलै तैसियो खुआणै तायें कुछ निया।
\v 7 ता जरा सोचा कि सो अन्दरा थऊँ यह जवाव देआ कि, 'मिन्जो तंग मत कर क्ओकि अऊँ दारा-भिता दि करी अपणै टवरा सोगी सुतूराआ अतै अऊँ उठी करी तिजो कुछ ना दी सकदा'
\v 8 यीशुऐ वल्‍लु, 'अऊँ तुसिओ वलदा कि भलै ही सो तेसेरा मित्र भुच्ची करी भी तैसियो उठी करी कुछ न देआ, फिरी भी वेशर्म भुच्ची करी घड़ी-घड़ी मंगणै री वजह थऊँ तैस तसेरी जरुरता रै मुतावक उठी करी दिणा।
\v 9 अतै अऊँ तुसियो वलदा कि मगंलै, ता तुसिओ दिणा, तोपलै ता तुसियो मुळणा अतै दारा खड़खडालै ता तुसु तांईं दार खुलणां।
\v 10 क्ओकि जैडा कोई मगंदा, तैसियो दिन्दैं, जैडा तोपदा, सो पान्‍दा अतै जैडा दारा खड़खांदा, तैस तांईं खुलदा।
\v 11 हुणा तुसु मन्ज इना कुण पिता भोल्‍ला, जैडा अपणै पुत्रा जो रोटी मंगणै पुर नड्ड देला, जे मच्छी मंगला, ता कीड़ा देला
\v 12 या अण्ड़ा मंगला ता बिच्छू देला?
\v 13 हेरा जे, तुहै बुरै भुच्ची करी अपणै औलादा जो खरी चिजा दिणा जाणदै, ता स्वर्गीय पिता अपणै मंगणै वाळैं जो पवित्र आत्मा कओ न देला।’
\s यीशु अतै दुष्टात्मा रा सरदार शैतान
\r (मत्ती 12:22-30; मरकुस 3:20-27)
\p
\v 14 फिरी यीशुऐ अक्‍क गुँन्‍गी दुष्टात्मा गुँन्‍गे मणु थऊँ कड़ी। जैहणै दुष्टात्मा निकळी गई ता गुँन्‍गा कनैणा लगी पेऊँ यह हेरी करी मणु हैरान भुच्ची गै
\v 15 पर तिआं मणु मन्ज कुछ वलणा लगै, “यह ता शैतान रै राज्ये ‘बालजबूल’ री मदद सितै दुष्टात्मा जो कड़दा।"
\v 16 कैई मणुऐ यीशु जो परखणै तायें तैस थऊँ स्वर्गा रा सबूत मंन्‍गु।
\v 17 पर यीशुऐ तंयारै मना री गला जाणी करी तिआंओ वल्‍लु, "जैस भी देसा मन्ज फूट पैई गच्छा ता सो देश उजड़ी गान्दा अतै ईंया ही जैस घरा मन्ज फूट पैई गच्छा सो भी उजडी गान्दा।
\v 18 ता जे अगर शैतान अपणा ही विरोधी भुच्ची गाल्‍ला ता तसेरा राज्य कियां चलणा क्ओकि तुहै मेरै वारै मन्ज ता वलदै कि अऊँ शैतान री मदद सितै दुष्टात्मा जो कड़दा।
\v 19 भला जे अऊँ शैतान री मदद सितै दुष्टात्मा कडदा ता तुन्दैं चेलै-जोगी कसेरी मदद सितै दुष्टात्मा कडदै भुलै? ठेरै बारै मन्ज सो ही तुन्‍दा न्‍याय करलै।
\v 20 पर जे अगर अऊँ प्रमात्मैं री सामर्थ सितै दुष्टात्मा जो कडदा, ता समझा प्रमात्मा रा राज्य तुसु वल्‍लै इच्ची पुजुरा।
\v 21 जैहणै तिकर ताकतवर जवान मणु हथियारा सितै लदूरा अपणै घरा री पैहरादारी करदा, तैहणै तिकर तसेरी जायदात वची रैहंदी हा।
\v 22 पर जैहणै कोई तैस थऊँ भी जायदा ताकतवर तसेरै हथियारा जो जिआं पुर सो भरोसा करदा थु, तैतियो खुसी करी तैसियो जित्‍ती लेन्दा अतै तसेरी जायदादा भी लुट्‍टी लैन्दै।
\v 23 जैड़ा मिन्जो सोगी निआ सो मेरा विरोधी हा अतै जैड़ा मिन्जो सोगी मणु जो प्रमात्मैं री कनारी ना फेरदा सो तिआं मणु जो वगाडदा ।
\s अधुरा सुधार मुसिवता रा घर
\r (मत्ती 12:43-45)
\p
\v 24 "जैहणै कोई दुष्टात्मा मणु थऊँ नकेई गान्दीआ ता सो सुनसान जगह मन्ज घुमदी-फिरदी अराम करनै जो जगह तोपदीआ, पर जगह न मुळणै पुर बलदीआ, 'मुँ तैस मणु मन्ज फिरी चली गाणा जैस थऊँ अऊँ नकेऊरी थी।'
\v 25 अतै सो इच्ची करी तैसियो झाडूरा-झंमुरा अतै सजूरा-सजुऊरा अतै खाली हैरदीआ।
\v 26 सो फिरी करी अप्‍पु थऊँ भी जायदा बुरी सत होर दुष्टात्मा जो लैई इन्दीआ अतै सो तैस मन्ज वास करदी हिन अतै तैस मणु री दशा पैहली दशा थऊँ भी जायदा खराव भुच्ची गान्दी हा।"
\s धन्य कुण हा?
\p
\v 27 जैहणै सो इंया गप्‍पा कणैऊ करदा थू ता भीड़ा थऊँ अक्‍क जनानी जोरा सितै वलणा लगी, "धन हा सो गर्भ जैतमा तु पळुरा अतै धन हा सो छाती जठेरा तैई दुध पियुरा।"
\v 28 ता यीशुऐ वल्‍लु, "यह गल ता ठीक हा पर धन हिन सो मणु जेडै प्रमात्मैं रा वचन हुणदैं अतै तैतियो मन्दैं।"
\s स्वर्गा रै सबूता री माँग
\r (मत्ती 12:38-42)
\p
\v 29 जिआं भीड़ वदणां लगी ता यीशु वलणा लगा, “यह बुरै मणु रा जुग हा, यह सवूत मंगदै पर योना भविष्यवक्ता रै सवूता जो छड़ी करी होर कोई सवूत तिआंओ ना दसया गाणा।
\v 30 क्ओकि जिआं योना नीनवे शहरा रै मणु तांईं सवूत थू, तिआं ही ऐस युग रै मणु तांईं मणु रा पुत्र ही सवूत भुणा।
\v 31 जैहणै दक्षिण दिशा री राणी न्याय वाळैं धैडै़ ऐस टैमां रै मणु सोगी प्रकट भुच्ची करी, तिआंओ दोषी ठहराणा क्ओकि सो धरती री दूई दिशा थऊँ सुलेमान राज्ये रा ज्ञान हुनाणै जो आई अतै अबै हेरा ऐठी ता कोई सुलेमान थऊँ भी वड़ाआ।
\v 32 अतै नीनवे शहरा रै मणु न्याय वाळै धैडै ऐस टैमां रै मणु सोगी खड़ी करी तिआं पुर दोष लाणा क्ओकि तियें योना रै वचना जो हुणी करी मन फिराऊरा थु। अतै ऐठी ता सो हा जैडा योना थऊँ भी वड़ा हा।
\s शरीरा रा दीया
\r (मत्ती 5:15; 6:22,23)
\p
\v 33 कोई भी मणु दीयै जो वाळी करी टोकरू थले ना रखदा, वल्की उची जिनी जगह रखदा ताकि अन्दराओ इणै वाळैयो लौ भोआ।
\v 34 तुन्दैं शरीरा रा दीया तुन्दी हाख्री हिन, जे तुन्दा हेरना खरा ता तुन्दा पुरा शरीर दीयें री लौई सांई चमकदार हा, पर जे तुन्दा हेरना बुरा ता तुन्दा पुरा शरीर हिहुरै दियें सांई हा।
\v 35 ठेरै तायें चौकनै रेआ ताकि जैड़ी लौ तुसु मन्ज हा सो बूझी ना गच्छा।
\v 36 जे तेरा पुरा शरीर चमकदार हा अतै ठेरा कोई भी हिस्सा नैहरै नियां ता पुरै रा पुरा शरीर ईआं चमकणा चहिन्‍दा जियां कि वळुरा देआ अपणी चमकदार लौ तिजो पुर दिन्‍दा।
\s शास्त्री अतै फरीसी जो यीशु री फटकार
\r (मत्ती 23:1-36; मरकुस12:38-40)
\p
\v 37 जैहणै यीशु गप्‍पा करू करदा थू ता, अक्‍की फरीसीये यीशु सितै अर्ज करी कि, “मेरै घरै खाण खाणां चला। ता यीशु तसेरै घरैओ खाण खाणा गो।
\v 38 फरीसी यह हेरी करी हैरान भुच्ची गो कि यीशुऐ खाण खाणै थऊँ पैहलै हथ्‍थ ना धोऐ।
\v 39 प्रभुऐ तैसयो वल्‍लु, "हे फरीसीयो, तुहै अप्‍पु जो कटोरै अतै थाली सांईं बाहरा थऊँ ता मांजदै हिन, पर तुन्दै अन्दर कपट अतै लालच भरूरा।
\v 40 हे मुर्खो, जिनी बाहरा रा हिस्सा वणाऊरा, कै तिनी अन्दरा रा हिस्सा ना बणाऊरा ?
\v 41 पर हाँ जे तुसै अन्दरा वाळी चिजा रा दान करी दीन, ता हेरा सब कुछ तुसु तायें शुद्ध अतै पवित्र भुच्ची गाणा।"
\p
\v 42 "पर हे फरीसियो, हाय तुसु पुर ! तुसै पुदीने, ब्रह्‌मी अतै कईया किस्‍मां रै सागा सब्‍जी रा ता दसवां हिस्‍सा दान करदै हिन, पर न्‍याय अतै परमात्‍मै रै प्रेमा जो टाळी दिन्‍दै हिन्‍न, तुसु जो ता ईंयां करना चहिन्‍दा थू कि तुसै ईंआ दुन्‍नी कम्‍मां करदै रहन्‍दै।
\v 43 हे फरीसियो, तुसु पुर धिक्‍कार हा ! तुहै ता चाहन्दै कि हर जगहा मणु तुसिओ नमस्‍कार अतै तुन्दी जय जय करन।
\v 44 धिक्‍कार हा तुसु पुर ! क्‍योकि तुहै तिआं कव्रा सैईं हिन जियां पुर मणु चलदै, पर सो ना जाणदैं कि थलै कै दभिऊरा।"
\p
\v 45 ता अक्‍क वयवस्थापक वालणा लगा, “हे गुरू, तूहै ईयां गप्‍पा कणैई करी इन्दी बुराई करू करदै हिन।”
\v 46 ता यीशुऐ वल्‍लु, "हे वयवस्थापको, धिक्‍कार हा तुसु पुर ! तुहै ईनां भार मणु पुर लद्‍दी दिन्‍दै हिन जैतियो चुकणा मुसकिल हा, पर अप्‍पु ता तैस भारा जो अपणी उँगळी सितै भी ना छून्दै।
\v 47 धिक्‍कार हा तुसु पुर ! तुसै परमात्‍मे रै भक्‍ता री कब्रा बणांदै हिन, जियांरा कत्ल तुन्‍दै ही बजुर्गे करुरा थू।
\v 48 ईयां कमाई करी तुसै यह दसणां चाहन्‍दै हिन कि तुसै अपणै बजुर्गा रै कमां थऊं सहमत हिन कओ कि तियें ता तयांरा कत्‍ल ही करू पर तुसै ता इंयारी कब्रा खोदू करदै हिन।
\v 49 ऐत ताईं परमात्‍मे रा ज्ञान भी दसदा कि, “मूँ भविष्यद्धक्ता अतै चेलै तिआं बलै भैजणै हिन, पर कुछा जो ता तिआं दुख दीणा अतै कुछ तिआं मारी दीणै हिन।
\v 50 ता संसारा रै सुरू थऊं जैतूणै भी भविष्यद्भक्‍ता रा खून भछूरा तटेरा हिसाब किताब ऐसा पीढ़ी रै मणु थऊं लैणा ।
\v 51 यानी की हाबील रै खूना थऊं लैई करी जकरिया री हत्‍या तिकर जैडा कि परमात्‍मै रै मन्‍दरा मन्‍ज वेदी रै सामणै भुई थी। हाँ अऊँ तुसू सितै सच्‍च बल्‍दा, कि ऐसा पीढ़ी रै मणु थऊँ ही ऐसा गप्‍पा रा लेखा जोखा लैणा ।
\v 52 है वयवस्थापको धिक्‍कार हा तुसु पुर! तुसु बल्‍लै ज्ञान ता हा पर, ऐत सितै ना ता तुसै परमात्‍मा रै राज्य़ा मां हाजर भुन्‍दै अतै जेड़ै कि ऐत मन्‍ज हाजर भूणां चाहन्‍दै हिन तिआंओ भी तुसै भूणां ना दिन्‍दै तिआं तांईं तां तुसै रोड़ा बणी गांन्‍दै हिन।”
\p
\v 53 जैहणै यीशु तैठी थऊं चली गो, ता धर्मशास्‍त्री अतै फरीसी तैस सितै बैर रखणा लगी पै कि यीशु तंयारै प्रश्‍ना रा जबाव देआ।
\v 54 सो ऐसा गप्‍पा री खौज-बीन करू करदै थियै कि कहणै जिने यीशु रै मुहँ री कोई गप्‍प पकड़न अतै दौषी बणांन।
\c 12
\s पांखड़ तांऐ चेतावनी
\r (मत्ती 10:26,27)
\p
\v 1 तूणै ही टैमा मन्‍ज तैठी मणु री भीड़ ऐतणी भारी भुची गई कि सो अक्‍की दुऐ पुर चढ़ी चलू करदै थियै, ता यीशु सबी थऊँ पहलै अपणै चेलै सितै बलणा लगा कि, “तुसै ईयां फरीसी री बुरी सोचा थऊं जैड़ी कि, तरकैटै सांई हा, बची करी रेआ।”
\v 2 कजो कि कुछ भी ऐसा निआ जैडा ढ़क्‍कि करी रखुरा अतै ना ही कुछ ऐसा जैडा लुकैरी करी रखुरा, कि जैतियो कोई जाणी ना सका।
\v 3 ठेरैतायें जे किछ भी तुसै नैहरी जगहा मन्‍ज कणैहुरा, सो प्रगड़ै मन्‍ज हुणना अतै जे किछ तुसै औवरी मन्‍ज कना सितै कन लगाई करी कणैहुरा, सो ऊँची जगहा थऊं हुणाणा।
\s कस थंऊ डरना?
\r (मत्ती 10:28-31)
\p
\v 4 “मेरै मित्रो अऊँ तुसुओ बलदा कि, जेड़ै मणु तुन्‍दै शरीरा जो खत्‍म करी सकदै हिन पर ऐस थऊं ज्‍यादा होर किछ ना करी सकदै, ऐसै मणु थऊं मत डरा।
\v 5 अऊँ तुसु जो दसदा कि, सिर्फ तैस परमात्‍मै थऊं ही डरा जैस जो मारनै थऊं बाद नरका मन्‍ज फैकणैं रा भी अधिकार हा, अऊँ फिरी बलदा, तैस थऊं ही डरा।
\v 6 कै दूँ पैसे री पँज चिड़ी ना बिकदी ? फिरी भी परमात्‍मा तिंआ कसी जो ना भूलदा।
\v 7 तुन्‍दै ता हैरा रै बाळ सुर गीणुरै हिन। डरा मत, तुन्‍दी कीमत परमात्‍मै रै सामणै मती चिड़ी री कीमता थऊं भी ज्‍यादा हा।
\s यीशु जो मनणा या ना मनणा
\r (मत्ती 10:32,33; 12:32; 10:19,20)
\p
\v 8 “अऊँ तुसु जो बल्‍दा कि जैडा भी मिन्‍जो मणु रै सामणै मनी लैला तैस जो मणु रै पुत्रा भी परमात्‍मै रै स्‍वर्गदूता रै सामणै मनी लैणा।
\v 9 पर जैडा मणु रै सामणै मिन्‍जो नकारी दिला सो मूं प्रमात्‍मै रै स्‍वर्ग दूता रै समाणै नकारी दीणां।
\p
\v 10 "जैडा कौई मणु रै पुत्रा रा वरोध करला ता सो ता माफ भुच्‍ची गाणा, पर जैडा पवित्र आत्‍मा रा वरोध करला सो माफ ना भूणां।
\p
\v 11 “जैहणै तुसिओ मणु पक्‍कड़ी करी पंचायता अतै राजा अतै अफसरा रै सामणै लैई गालै ता चिन्‍ता मत करदै कि तुसु के बलणा अतै कै जबाव दिणां।’’
\v 12 क्ओकि पवित्र आत्‍मा तैहणै ही तुसु जो दसि दीणा कि तुसु कै कणैणा।"
\s अक्क अमीर मूर्ख मणु रा दृष्टान्त
\p
\v 13 फिरी भीड़ा थऊँ अक्‍की मणुऐ यीशु सितै वल्‍लु, "हे गुरू, मेरै भाई सितै वल्ला कि सो पिते री जायदाता मिन्जो सोगी वन्ड़ी लेआ।"
\v 14 यीशुऐ तैस सितै वल्‍लु, “ओ भलेया-मणुआ मिन्जो तेरा फैसला अतै जायदाता रा बंड़-बड़ारा करनै तायें कुणी वनाऊरा?"
\v 15 "चौकनै रेआ अतै सबी किस्मा रै लोभ-लालचा थऊँ अपणै आपाओ वचाई करी रखा, क्ओकि जरुरता थऊँ जायदा जायदाता भूणैं पर जिन्दगी रा मतलव यह निआ कि तैतियो होर कठेरा।"
\p
\v 16 फिरी यीशुऐ मणुयो अक्क दृष्टान्त हुणाउं, "कसकी मणु री जिंमी मन्ज बड़ी पैदावार भुई।
\v 17 यह हेरी करी सो अपणै मना मन्ज सोच-विचार करनां लगु, ‘अवै अऊँ कै करला? मिन्जो वल्‍लै ऐतियो रखणै तायें जगह निआ।'
\v 18 तिनी वल्‍लु, 'अवै मुँ ऐसा करना, कि अपणै पेडू भनी करी होर मोटै पेडू वनाणै अतै तैत मन्ज सव अनाज रखणा।
\v 19 अतै फिरी अपणै मना जो वलणा कि ओ मेरैआ मना, तिजो तायें कई साला तिकर अनाज कठेरी रखुआ, खा-पी अतै सुखा-चैना सितै रैह।'
\v 20 पर प्रमात्मैं तैस सितै वलु, 'ओ मुर्खा ! तेरै प्राण-पखेरू ता अज्‍ज राती ही उड़री गाणै अतै जैड़ा कुछ तैई कठेरूरा सो कसेरा भूणां?
\v 21 ऐस ही तरीकै सो मणु भी हा जैड़ा अपु तायें जायदाता कठेरी करी अमीर ता बणंदा पर प्रमात्मैं री नजरा मन्ज गरीब हा।"
\s प्रमात्मे पुर भरोसा रखा
\r (मत्ती 6:25-34)
\p
\v 22 फिरी तिनी अपणै खास चेलै सितै वल्‍लु, “हुणा अऊँ तुसियो वलदा अपणै प्राणां अतै शरीरा री चिन्द मत करा कि अहै कै खालै अतै कै लगालै।
\v 23 क्ओकि प्राण अनाजा थऊँ अतै शरीर कपड़ै थऊँ वदी करी हा।
\v 24 काँ री कनारी धैन देआ, ना ता सो वान्दै, ना ता सो वढदै, ना ता सो कठेरदै अतै ना ही इंयारै पेडू हीन, तांभी प्रमात्मा तिआं जो पाळदा अतै तुन्दा मुल्य ता इंया काँ थऊँ कई गुणा जायदा।
\v 25 तुसु मन्ज ऐसा कुणआ जैडा चिन्द करी करी उमरा री अक्‍क घड़ी वधाई सका?
\v 26 जे तुहै छोटा जिनां कम ना करी सकदै ता, होरी गला तायें कओ चिन्द-फिकर करदै ?
\v 27 जंगली फूला री कनारी हेरा सो किंआ फुलदै हिन। सो ना ता मेहनत करदै, ना कतदै ता भी अऊँ तुसियो वलदा कि राजा सुलेमान अपनी पुरी वादशाही जिन्दगी मन्ज ईंया फूला सैईं ना सजी सकु।
\v 28 प्रमात्मा जमीना रै घा जो, जैडा अज्‍ज हा अतै दोतै अग्‍गी मन्ज फुकी दिणां, इना छैळ लुआन्दा ता हे अल्पविशवासियो तुसियो ऐत थऊँ जायदा छैळ कयो ना लुआला?
\v 29 अतै तुहै ठेरी खोज-बिण मत करा अतै ना ही चिन्द करा, कि कै खालै कै पिलै।
\v 30 कओकि संसार ईयां चिजा री खोज बिण मन्ज रैहन्दा पर तुन्दा पिता प्रमात्मा जाणदा कि तुसियो ईंया जिजा री जरूरत हा।
\v 31 वल्की तुहै तसेरी अतै तसेरै राज्य री खोज करदै रेआ, ता यह सव चिजा भी तुसियो मुळी गाणी।
\s जैड़ी धन तैड़ी मन
\r (मत्ती 6:19-21)
\p
\v 32 "हे मेरै थोडे जिनै मणुओ, मत ड़रा, क्ओकि तुन्दैं पिता प्रमात्मा री यह इच्छा, कि तुहै राज्य करन।
\v 33 अपणी जायदात बेचीकरी दान करी देआ अतै अपणै तायें इनै बटुऐ बणा जेडै कदी भी पुराणै ना भुन्दै, मेरी गला रा मतलब यह हा कि स्वर्गा तायें इनी कमाई करा जैड़ी कदी भी ना घटदी, ना चोर तैसियो चोरी सकदा अतै ना ही कीड़ा तैसियो खाई सकदा।
\v 34 क्ओकि जेठी तुन्दा धन भुणा, तुन्दा ध्यान भी तैड़ी भुणा।
\s जागदै रेय्आ
\p
\v 35 “सेवा करनै तांईं तुसै हमेशा तयार रेय्आ अतै तुन्‍दै दियै कदी भी ना हिहणा चहिन्‍दै,
\v 36 यीशुऐ बल्‍लू, “तुसै तिआं मणु सांईं बणा, जेड़ै अपणै मालका री बैह थऊं फिरी करी ईणै री भाळ करदै हिन, कि जैहणै सो ईची करी दारा बजा ता सो झट खोलण।
\v 37 धन्य हा सो नौकर जैस जो तसेरा मालक इच्ची करी जागदा हेर‍दा। अऊँ तुसु सितै सच्‍च बलदा कि, तैस नौकरा तसेरी सेवा तांई कमर कसी करी तैयार रैहणा अतै तैस जो खाणा खोआणा।
\v 38 जे सो राती रै दुऐ या तरियै पैहरै भी ईला अतै अपणै नौकरा जो जागदा हेरला, ता सो नौकर धन‍आ।
\v 39 पर तुसै यह गप्‍प जाणी लेआ कि जे घरा रा मालक जाणदा भुन्‍दा कि चोरा कहणै चोरी करना ईणै बाळा ता सो जागदा रैहन्‍दा अतै अपणै घरै चोरी ना भूणा दिन्‍दा।
\v 40 तुसै भी तै‍यार रेआ क्ओकि जैस घड़ी रै वारै मन्‍ज तुसै सोचदै भी ना हिन तैहा घड़ी मणु रै पुत्रा इची रैहणा।’’
\s वसवासा लायक अतै अविसवासी दास
\r (मत्ती 24:45-51)
\p
\v 41 ता पतरस बलणां लगा, “प्रभु जी, कै यह द्रष्‍टांत तुसै असु जो ही हणाऊं करदै हिन कि सबि जो हणाऊं करदै हिन ?”
\v 42 यीशुऐ बल्‍लू, “सो वस्‍वासा जोगी अतै अक्‍लमन्‍द खजान्‍ची कुण भोला जसेरा मालक तैस जो अपणै नोकरा-चाकरा पुर चौंकीदार बणाई देआ अतै सो भी मालका जो ठीक-ठीक हिसाब दसा।”
\v 43 धन हा सो नौकर, जैस जो तसेरा मालक इन्‍नी साभे करदा हेर‍दा।
\v 44 अऊँ तुसु सितै सच्‍च बल्‍दा कि, तैस मालका सो नौकर अपनी सवि जयदादा रा अधिकारी बणाई दीणां।
\v 45 पर जे सो नौकर सोचणा लगा कि हल्ली तिकर ता मालका रै ईणां जो देर हा अतै सो होरी नौकरा-चाकरा जो मारा जक्का अतै खाई-पी करी मतबाळा रैहणा लगी पेआ,
\v 46 ता तैस नौकरा रै मालक इन्‍है टैमै ईणां जैहणै कि तैस जो मालका री भाळ तक ना भूणीआ या तैस ऐसी घड़ी ईणां जैतियो सो जाणदा भी ना भूणां, तैस टैमै मालका नौकरा जो फटकार मारी करी सो अविसवासी सोगी करी दीणा।
\v 47 फिरी यीशु बलदा, “ऐसा नौकर जैडा कि मालका री ईच्‍छा जाणंदै भी तैयार ना रैहन्‍दा अतै जियां मालक चाहन्‍दा तिआं ना करदा ता तैस नौकरा जो बड़ी मार पैणीआ
\v 48 पर जैडा नौकर हेरी-हुणी करी मार खाणै बाळा कम करी बैहा, ता तैस जो थौड़ी मार पैणी हा। ठेरैतायें जैस जो ज्‍यादा दितुरा हा, तैस तऊं ज्‍यादा हिसाब लैणा अतै जैस जो ज्‍याद सम्‍भाळणै जो दितुरा तसेरा ज्‍यादा हिसाब भूणा।
\s यीशु रै ईणै रा परिणाम
\r (मत्ती 10:34-36)
\p
\v 49 यीशुऐ बल्‍लू, “अऊँ धरती पुर अग्‍ग लाणा छूरा अतै अऊँ चाहन्‍दा कि यह अग्‍ग जैतूणी तोऊळी भड़की सकदी हा भड़का !
\v 50 मिन्‍जो अक्‍क बपतिस्‍मा लैणा अतै जैहणै तिकर यह भुच्‍ची ना गान्‍दा, अऊँ परैसान हा !
\v 51 तुसै के समझदै कि अऊँ धरती पुर मेल जोल कराणा छूरा ? अऊँ तुसु जो वल्दा कि अऊँ ता अक्‍की दुऐ थऊं तुसु जो दूर कराना छूरा।
\v 52 अज्‍जा थऊं बाद हर घरा रा हर मैंम्बर अक्‍कि दुऐ रा बरोधी भूणा।
\v 53 बुड़ै पुत्रा रा अतै पुत्रा बुड़ै रा बरोध करना, मोआ कु्ळी सितै अतै कुळी मोआ सितै बैर रखणा, हहू नुहहा सितै अतै नुहहा हहूआ सितै बैर रखणा।”
\s टैंमा रा लक्षण
\r (मत्ती 16:2,3)
\p
\v 54 यीशुऐ भीड़ा सितै भी बल्‍लू, “जैहणै तुसै घरिन्‍दी कनारी बदळा जो हेरदै हिन ता तुसै झट बलदै हिन कि बरखा भूणीआ अतै ईंआई भून्‍दा।
\v 55 जैहणै तुसै दक्षणी हवा हेरी करी बल्‍दै हिन कि अबै लू चलणीआ अतै ईंआ ही भुन्‍दा।
\v 56 हे कपटियो, तुसै अमरा अतै धरती रै रंगा जो हेरी करी तसेरै भेदा जो जाणी सकदै हिन, ता तुसै ऐस युगा रै बारै मन्‍ज भेद करना कजो ना जाणदै ?’’
\p
\v 57 यीशुऐ बल्‍लु कि, तुसै अपणै बारै मन्‍ज कजो ना जणदै कि तुसु तांई कै ठीक हा ?
\v 58 जैहणै तुसै अपणै विरोधी सोगी कोर्ट कचेहरी जो मकदमै तांई गांदै हिन ता तैस सितै रस्‍तै मन्‍ज ही समझौता करनै री सोची लेआ, ईयां ना भोआ कि सो तिजो जजा बलै लैई गच्‍छा अतै जज तिजो सपाई रै हवालै दी करी तिजो जेला मन्‍ज पाई देआ
\v 59 अतै अऊँ तुसू जो दसदा कि, “जैहणै तिकर तुसै अक्‍क-अक्‍क पैसा ना चुकता करलै, तैठी थऊं ना छुटी सकदै।”
\c 13
\s बुरै कमा थंऊ मना फेरा या नाश भोआ
\p
\v 1 तैस टैमै तैठी किठिऊरै मणुऐ यीशु जो यह बल्‍लु कि, गलीली मणुऐ जैहणै यरूशलमां मन्‍ज अपणै पाळुरै जानवर बळी करै ता, पिलातुसै तिआं मणु जो भी ईंआ जानवरा सोगी बळी करी दिता।
\v 2 यह हुणी करी यीशुऐ बल्लु, “टेरा मतलब हा कि तुसै ईंआ गलीली जो होरी गलीली थऊं ज्‍यादा पापी समझदै थियै जियां सोगी यह सब किछ भुआ ? अतै जठैरी बजह थऊं ईंआ पुर यह मुसीवत आई?”
\v 3 पर अऊँ तुसु जो समझांदा कि गप्‍प यह निआ! पर जे तुसै भी अपणै-अपणै मनां जो पापा थऊं ना फेरलै ता तुन्‍दा भी इन्‍ना ही हाल भूणां।
\v 4 तुसै तिआं अठारहा मणु रै बारै मन्‍ज कै समझदै हिन, जियां पुर शीलोह रा गुम्‍मट ढ़ैई पैऊ अतै सो धब्‍बी करी मरी गै। कै सो यरुशलेम मन्‍ज रैहणै बाळै मणु थऊं ज्‍यादा पापी थियै?
\v 5 ना ! पर अऊँ तुसु सितै फिरी बल्‍दा कि जे तुसै पापा थऊं मना ना फेरलै ता तुन्‍दा भी इन्‍नाई हाल भूणां।
\s बगैर फळा रै अंजीरा रै रूखा रा दृष्टान्त
\p
\v 6 फिरी यशुऐ तिआं जो अक्‍क दृष्‍टान्त हणाऊ तिनी बल्‍लु, “कसकी मणुऐ अपणै बगीचै मन्‍ज अक्‍क अंजीरा रा रूख लगऊ अतै सो फळा लगणै रै टैंमै घड़ी-घड़ी हैरदा थू कि ऐत मन्‍ज फळ लगै हिन कि ना, पर हर बरी सो निराश भुन्‍दा थू।
\v 7 ता तिनी माली जो बल्‍लू, “मिन्‍जो ऐस अंजीरा रै रूखा जो हेरदै-हेरदै तराई साल भुची गै हिन पर अज्‍जा तिकर ऐस रूखा मन्‍ज अक्‍क भी फळ ना लग्‍गुआ ! ऐस जो बड़ड़ी फड़ा ताकि सेरी ठारी असै कुछ होर लाई सकन।”
\v 8 माली जबाब दिता, “मालिक जी, ऐस रूखा जो अक्‍क साल होर हैरी लैन्‍दै। ऐस बरी फिरी मूँ सेरी गूडाई करी करी ऐस जो खाद पाणी दीणा।
\s सब्त रै धैड़ै कुबड़ी जनानी जो ठीक करना
\p
\v 9 फिरी भी जे ना फळला ता बड़ड़ी फड़ालै।”
\v 10 सब्‍ता रै धैड़ै जैहणै यीशु आराधनालय मन्‍ज मणु जो उपदेश हणाऊ करदै थियै
\v 11 ता तैस टैमै यीशुऐ इनी जनानी हैरी जैसा जो दुष्‍टात्‍में अठारह साला थऊं कुबडी बणाई रखुरा थू, सो सिधी ना खड़ी सकदी थी।
\v 12 यीशुऐ सो हैरी अतै अप्‍पू बल्‍लै हैदी करी बल्‍लू, “तू अपणी बमारी थऊं ठीक भुची गैई हा!”
\v 13 यीशुऐ तैसा जो पकड़ी करी सिधा करी दिता अतै सो परमात्‍मै री जय जय कार करना लगी।
\v 14 तैसा जनानी जो यीशुऐ सब्‍ता रै धैड़ै ठीक करु अतै यह हेरी करी अराधनालय रा अफसर नराज्य भुची गो। तिनी मणु सितै बल्‍लू, “असु बल्‍लै छिया धैड़ै भुन्‍दै हिन जैत मन्‍ज असु जो कम करना चहिन्‍दा। ईंआ धैड़ै मन्‍ज ही बमारी थऊं चंगाई लैणी चैहिन्‍दीआ ना कि सब्‍ता रै धैड़ै।
\v 15 यह हुणी करी यीशुऐ उतर दिता, “ओ पखंडीयो! कै सब्‍ता रै धैड़ै तुसै अपणै-अपणै गोरू पैहरू जो खुन्‍डा थू छड़ड़ी करी पाणी पयाणां ना नीदै ?
\v 16 ता कै यह ठीक निआं कि यह जनानी जैसा जो कि अब्राहमां री कुळी बल्‍ली सकदै हिन अतै जैस जो शैतानै अठारह साला थऊं बनी करी रखुरा थू, सब्‍ता रै धैड़ै ठीक भोआ?”
\v 17 जैहणै यीशुऐ यह गप्‍पा बल्‍ली ता तसेरै विरोधी बड़ै शर्मिन्‍दा भुऐ। पर सब भीड़ तिआं अच्‍मभे रै कमा थऊं जेड़ै यीशु करदै थिऐ, खुशु भुई।
\s राई रै दाणै अतै खमीर रा दृष्टान्त
\r (मत्ती 13:31-33; मरकुस 4:30-32)
\p
\v 18 ता यीशु बलणा लगा, “कै तुसै जाणदै कि परमात्‍मा रा राज्य किना जिना हा ? अऊँ तुसु जो कियां दस्‍सू कि सो किना जिना हा ?
\v 19 पर यह ता अक्‍क राई रै बिआ सांईं हा जैतियो कुन्‍की लैऊं अतै बगड़ी मन्‍ज बाई दिता अतै जैहणै सो जम्‍मु ता सो एक बड़ा बड़्‍ड़ा बुटट बणी गो अतै पंन्छिऐ तैत पुर अपणै अल्लै पाऐ।”
\v 20 यीशुऐ फिरी बल्‍लू , “अऊँ परमात्‍मै रै राज्य रा मेल कत सितै करू ?’’
\v 21 यह ता तैस तरकैटै सांईं हा जैतिओ अक्‍की जनानी तराई सेर आटै मन्‍ज मलाई दिता अतै भुन्‍दै-भुन्‍दै सब आटा त्रकी गो।"
\s भीड़ा दार
\r (मत्ती 7:13,14, 21-23)
\p
\v 22 यीशु शहरा अतै ग्रां मितै परमात्‍मै रा उपदेश दिन्‍दा, यरूशलेम री कनारी गच्‍छू करदा थू।
\v 23 ता कुन्की यीशु थऊं पुच्‍छ, “कै मुक्‍ति पाणै बाळै थौड़ै हि मणु हिन?"
\v 24 यीशुऐ उतर दिता, “स्‍वर्गा रा दार भीड़ा अतै ऐत मितै अन्‍दरा जो गाहणै री हिम्‍मत करा, क्‍जो कि कई मणु हिन जेड़ै कि इन मितै अन्‍दरा जो गाहणै री हिम्‍मत करना चाहन्‍दै हिन पर ना गिची सकदै।
\v 25 जैहणै घरा रै मालका दार बन्‍द करी दीणा, ता बड़ी देर भूची गाणीआ अतै तुसु दारा बाहर खड़ी करी रून्‍दै पिटिन्‍दै दारा खोलणै जो बलणा, “हे, प्रभु, हे प्रभु, असु तांईं दारा खोल्‍लै !’ पर अन्‍दरा थऊं जबाब मुळना, “अऊँ तुसु जो ना जाणदा।"
\v 26 तुसु बलणा, “पर असै ता तिजो सोगी खऊंरा-पिऊरा अतै तैईं इन्‍दै ग्रां अतै शहरा मन्‍ज परमात्‍मै रा उपदेश दितुरा।’
\v 27 पर तैस तुसु सितै बलणा कि, "अऊँ तुसिओ ना जाणदा। हे बुरै कर्म करनै बाळयो, तुसै सब मिन्‍जो थऊं दूर भुची गच्‍छा।”
\v 28 जैहणै तुसु अब्राहम, इसहाक, याकूब अतै सब भविष्‍यवक्‍ता परमात्‍मै रै राज्य मन्‍ज हेरनै हिन ता तुसु तैठी रूणा अतै अपणै दन्‍द पिणै हिन! पर तुसु जो बाहर कड़ी लाणा ।
\v 29 सारै संसारा थऊं मणु परमात्‍मै रै राज्य मन्‍ज अपणी-अपणी जगहा लैणा ईणां।
\v 30 तुसै ऐसा गप्‍पा पुर धैन देआ कि, जैस मणु रा ऐस संसारै तिरस्कार करुरा, तैस मणु रा तैस टैमै बड़ा मान सम्‍मान भूणा अतै अज्‍ज मणु जयांरा बड़ा मान सम्‍मान करदै हिन, तैस टैमै तयांरा तिरस्कार भूणां।”
\s राजा हेरोदेस री दुशमणी
\p
\v 31 थोड़ी देरी बाद कुछ फरिसियै इची करी यीशु सितै बल्‍लू, “जे तू जिन्‍दा रैहणा चाहन्‍दा ता ऐठी थऊं चली गा, क्ओकि राजा हेरोदेस तिजो मारना चाहन्‍दा !
\v 32 यीशुऐ तिआं जो जबाब दिता कि, “तैस गिदड़ा जो गिची करी दसी देआ कि मूँ अज्‍ज अतै दोतै बमारा जो अतै भुतिऊरै मणु जो ठीक करदै रहणाआ अतै त्रियै धैड़ै मूँ अपणै कम खत्‍म करनै हिन।
\v 33 बस अज्‍ज, दोतै अतै प्रोई मूँ अपणै रस्‍तै पुर चलदै रैहणा । क्‍ओकि यह भुच्‍ची ना सकदा कि कोई भी भविष्‍यवक्‍ता यरुशलेम थऊं बाहर मरा!
\s यीशु रा यरूशलेम तांई दुख
\r ()मत्ती 23:37-39
\p
\v 34 ओ यरूशलेमां! ओ यरूशलेमां! तू इनां शहर हा जैडा कि भविष्‍यवक्‍ता जो मारदा अतै परमात्‍मै रै बारै मन्‍ज दसणै बाळै जो पत्‍थरा सितै मरोआन्‍दा! जिआं कुकड़ी अपणै बच्‍चै जो अपणै पंखा थल्‍लै बचान्‍दीआ, तिआंई कतूणी बारी मैईं चऊं कि अऊँ भी तेरै बच्‍चै जो कठेरू, पर तुसै मिन्‍जो ईंआ ना कमाणा दिता।
\v 35 हेरा, तुन्‍दा घर तुसु तांई ऊजाड़ भुच्‍ची गोआ अतै अऊँ तुसु सितै बलदा कि, जैहणै तिकर तुसै ईंआ ना बललै कि, धन्य हा सो जैडा प्रभु रै नां सितै इन्‍दाआ, तैहणै तिकर तुसु मिन्‍जो फिरी कदी भी ना हैरना हा।
\c 14
\s फरीसी रै घरै यीशु
\p
\v 1 सब्‍त बाळै धैड़ै यीशु अक्‍की फरिसी सरदारा रै घरै खाण खाणा गो ता तैठी तंयारा धैन यीशु रा बुरा करनै री कनारी थू।
\v 2 तैस घरै जलोदरा रा अक्‍क मरीज छूरा थू
\v 3 ता यीशुऐ फरीसी अतै सास्‍त्री थऊं पुछु कि, “कै तुन्‍दा कानून यह इजाजैत दिन्‍दा कि सब्‍ता रै धैड़ै मणु जो बिमारी थऊं ठीक करना चहिन्‍दा कि ना?”
\v 4 पर कसीऐ कुछ भी ना बल्‍लु, ता यीशुऐ सो बीमार मणु छुई करी ठीक करी के भैजी दिता।
\v 5 ता यीशुऐ मणु री कनारी फिरी करी पुच्छु, “तुसु मन्‍ज कुणआ जैडा सब्‍त बाळै धैड़ै कम ना करदा? मन्‍ना जे तुन्‍दा बच्‍चा या कोई गोरू भेहठी मितै लुड़ी गच्‍छा ता कै तुसु सो गिच्‍ची करी बाहर ना कड़णा?
\v 6 ऐसा गप्‍पा रा तिआं बलै कोई जबाब ना थू।
\s नम्रता अतै मैहमाना रा स्वागत
\p
\v 7 जैहणै यीशुऐ हेरू कि हैदुरै मणु खास खास जगह पुर गिची करी बैहू करदै हिन ता तिनी तिआं जो अक्‍क दृष्टान्त हुणऊ। तिनी बल्‍लू,
\v 8 “जैहणै तुसु जो कोई बैह मन्‍ज हद्‍दा ता तुसै खास खास जगाह मत बैहन्‍दै, करकी ईंआ ना भोआ कि तैठी तुसू थऊं भी खास मोट्‍टै परोहणै हैदुरै भून।
\v 9 जिनी तुसु दूनी जो हैदुरा भोआ सो तिजो बलै इच्‍ची करी बल्‍ला, ऐठी थऊं उठी भौ यह जगह ईंआ परोहणै री हा, ता तिजो सर्मिन्‍दा भुची करी थल्‍लै बैहणा पैणा।
\v 10 जैहणै कोई तुसु जो हैददा ता गिची करी थल्‍लै ही बैही गच्‍छैं, ताकि जिनी तुसु जो हैदुरा, तुसु बल्‍लै इची करी बल्‍ला, ओ मित्रा अगो गिची करी खास जगहा पुर बैहैं, ता तिजो सोगी बैहुरै मणु मन्‍ज तेरा मान सम्‍मान भूणां।
\v 11 क्‍जो कि जैडा मणु अपणै आपा जो मौट्‍टा समझदा सो हल्‍का भूणा अतै जैडा अपणै आपा जो हल्‍ला समझदा सो मोट्‍टा भूणा।
\p
\v 12 ता यीशुऐ अपणै हैदणै बाळै जो भी बल्‍लू कि, “जैहणै तू दिना रा या राती रा खाण मणु जो खोआ ता अपणै मित्रा , भाई, परिवारा जो अतै अमीर पड़ैही जो मत हैददा। करकी ईयां ना भोआ कि सो भी तिजो हादा दीन, अतै तिजो खाणा खुआई करी तेरा बदला चुकाई दीन।”
\v 13 पर जे तुद खाण खुआणा ही हा ता गरीबा, डून्‍डै, अतै अन्‍धै मणु जो हैदैं ।
\v 14 ता परमात्‍मै तिजो धर्मी मणु रै जी ऊठणै पुर बड़ा फळ दीणा कि तैंई इन्‍है मणु जो हैदुरा थू जेड़ै कि तिजो फेरी ना सकदै थियै।
\s अक्क बड्डी धामा रा दृष्टान्त
\r (मत्ती 22:1-10)
\p
\v 15 यीशु री ईयां गप्‍पा हुणी करी तिआं सोगी खाणा खऊ करदै अक्‍की मणुऐ तैस सितै बल्‍लू, “धन्य हा सो, जैस परमात्मै रै राज्य मन्‍ज खाण खाणा!"
\v 16 यीशुऐ तैस सितै बल्‍लू, "अक्‍क मणु थू तनी मतै मणु जो खाण खोआणै तांईं अक्‍क बड़ी बड्‍ड़ी धाम दिती।"
\v 17 अतै जैहणै खाणा बणी गो ता तिनी मणुऐ अपणै नौकर तिआं हैदुरै मणु बल्‍लै यह बल्‍ली करी भैजु कि तिआं जो बल्‍ला कि अबै धाम त्‍यार भुच्‍ची गच्‍छूरी हा।
\v 18 पर सो सब बहानै बाजी करना लगै। अक्‍की बल्‍लू, "मैंईं अब्‍बै ही अक्‍क खेत खरीदू हा अतै अऊँ तैत जो हेरना चलुरा हा, ता अऊँ ना ईच्‍ची सकदा।’
\v 19 अक्‍की होरी बल्‍लू, "मैंई पंज जोड़ी दांन्‍दा री खरीदी हिन अतै मिन्‍जो तिआं जो परखणा गाणा, ता अऊँ ना ईच्‍ची सकदा।
\v 20 अक्‍की होरी बल्‍लू, “मेरा ता बैह भुआ अतै अऊँ नोंईं लाड़ी जो छड़्‍ड़ी करी ना ईच्‍ची सकदा।
\v 21 ता सो नौकर अपणै मालका बल्‍लै फिरी आ अतै जे किछ तियें मणुऐ बल्‍लू रा थू सो सब तैस जो हुणाई दिता। ता मालिक गुस्‍सै भुच्‍ची करी बल्‍णा लगा, "शहरा बजारा मन्‍ज झट फट गिची करी गरीबा, लंगड़ै, डून्‍ड़ै, अतै अन्धै जेड़ै भी मुळदै हिन तिआं सभी जो लैई आईया।
\v 22 “नौकरै बल्‍लू," मालिक, जियां तुसै बल्‍लूरा थू तिआं ही कम भुआ पर फिर भी जगहा खाली हा।"
\v 23 "मालकै फिरी नौकरा जो बल्‍लू, "सड़का अतै बगड़ी री कनारी गच्‍छा अतै मणु जो जबरदस्‍ती ही मेरै घरा जो हैदि लैईया ताकि मेरा घर भरी गच्‍छा।
\v 24 अऊँ! तुसु सितै बलदा कि तिआं हैदुरै परोणै थऊं अक्‍की भी मेरी यह बणुरी धामा ना चखणीआ।"
\s यीशु रा चेला बनणै री किमत
\r (मत्ती 10:37, 38)
\p
\v 25 जैहणै मणु री अक्‍क बड़ी बड्‍ड़ी भीड़ यीशु रै पचोरी चलुरी थी ता यीशुऐ पिचो हेरी करी बल्‍लू,
\v 26 "अगर कोई मिन्‍जो बल्‍लै आईया अतै अपणै मां, पिता, लाड़ी, औलादा, भाई-बैहणी अतै अपणै प्राणा जो कुपैरा ना मना ता सो मेरा चेला ना भुच्‍ची सकदा ।
\v 27 जैडा कोई अपणा क्रूस ना चुक्‍का ता सो भी मेरा चेला ना भुच्‍ची सकदा।”
\p
\v 28 यीशु अग्‍गो बलदा कि, “तुसु मन्‍ज कुण ऐसा मणु हा जैडा अपणा घर बणाणां चाहा, अतै पहलै बही करी खर्चा ना जोड़ा, कि इस घरा जो अऊँ बणाई सकदा कि नां ?”
\v 29 करकी ईंआ ना भोआ कि नियुआं भरनै थऊं बाद तिजो घरा बणाणै री हिम्‍मत ही ना रेआ। मणु हेरी करी हसणा, तेरा मजाक उडाणा अतै बलणा,
\v 30 “इनी मणुऐ घरा बणाणै रा ता कम सुरु करू पर ऐत जो पूरा ना करी सकू।”
\v 31 “कुण ऐसा राजा भोला जैडा दुऐ राज्ये सितै लड़ाई करना गान्‍दा अतै पैहलै सोच विचार ना करा की जैडा राजा बीह हजार फौजी जो लैई करी मिन्‍जो पुर हमला करना आ ता कै अऊँ तैस सितै दस हजार फौजी लैई करी तसेरा सामना करी सकदा कि ना ?"
\v 32 अतै जे सो राजा लड़ाई करनै जोगी निआं ता जैहणै तिकर सो राजा दूर ही हा, ता सो अपणै दूता जो भैजी करी तैस सितै मेल मिलाप करना चाहन्‍दा
\v 33 इन्‍नी साभै जैडा कोई सबि किछा रा त्‍याग ना करी देआ ता सो मेरा चेला ना भुच्‍ची सकदा।
\s वे-स्वादा लूण
\r (मत्ती 5:13; मरकुस 9:50)
\p
\v 34 यीशुऐ बल्‍लू लूण ता सौआदा बाळी चीज हा पर जे सो अपणा सौआद ही गोआई देआ ता फिरी कत सितै सो नमकीन बनाणा ।
\v 35 सो ना ता मिट्‍टी रै कमै अतै ना ता खाद बणाणै रै कमै इन्‍दा। मणु तैस जो बाहर फैंकि दिन्‍दै हिन। जैस रै कन हिन सो हुणी लेन।”
\c 15
\s गवाचुरी भैड़ा रा दृष्टान्त
\r (मत्ती 18:12-14)
\p
\v 1 सब चुन्‍गी लैणै बाळै अतै पापी मणु यीशु बल्‍लै इच्‍ची करी तसेरी गप्‍पा हुणदै थियै ।
\v 2 पर फरीसी अतै शास्‍त्री कुड़कुडाई करी बलणा लगै, “यह ता पापी मणु सोगी मिलदा जुलदा अतै तिंआ सोगी खाणा खान्‍दा।”
\p
\v 3 यह हुणी करी यीशुऐ तिंआ जो यह दृष्टान्त हुणाऊँ
\v 4 तुसु मन्‍ज कुण ऐसा आदमी हा जैस बलै सौ भैड़ भोआ, अतै तिआं मन्‍ज अक्‍क गोआची गच्‍छा ता कै तैस तिआं नडिनुऐ भैड़ा जो छड़ी करी तैसा गोआचुरी भैड़ा तैहणै तिकर तोपदा ना रैहणा जैहणै तिकर सो मुळी ना पैन्‍दी हा ?
\v 5 अतै जैहणै जे तैस जो सो मुळी पैन्‍दी हा ता सो तैसा जो कन्‍हा पुर रखी करी लैई इन्‍दा।
\v 6 सो घरै इन्‍दा अतै अपणै मित्रा जो अतै पड़ैही जो कठेरी करी तिआं सितै बल्‍दा, “मिन्‍जो सितै खुशी मना, क्‍जो कि मेरी गोआचुरी भैड़ मुळी पैई हा।’
\v 7 अऊँ तुसु सितै बलदा कि, इन्‍नी साहभै अक्‍क मना फेरनै बाळै पापी रै बारै मन्‍ज भी स्‍वर्गा मन्‍ज तुणी ही खुशी भुन्‍दी हा, जैतूणी कि नडिनूऐ ऐसै धर्मी मणु रै बारै मन्‍ज ना भुन्‍दी हा, जिंआ जो कि मना फेरनै री जरूरत ही नियां।
\s गवाचुरै सिक्कै रा दृष्टान्त
\p
\v 8 “या कौई ऐसी जनानी भोआ जैसा बल्‍लै कीमती दस सिक्‍कै भून, अतै ईयां थऊं अक्‍क गोआची गच्‍छा। ता सो तैतियो तोपणै तांई दिये जाळी करी अतै वोऊंकरी लैई करी घरा जो खरा करी झाड़दी हा। अतै जैहणै तिकर सो सिक्‍का मुळी ना गांन्‍दा तैहणै तिकर तोपदी रैहन्‍दी हा
\v 9 अतै जैहणै मुळी गांन्‍दा ता अपणी सहैली अतै पड़ेहणी जो हैदी करी बलदी हा, “मिन्‍जो सोगी खुशी मना, क्‍जो कि मिन्‍जो मेरा गोआचुरा किमती सिक्‍का मुळी पैऊ हा।’
\v 10 “अऊँ तुसु सितै बलदा कि, इनी साहभै अक्‍क पापी मणु रै मना फेरनै सितै परमात्‍मै रै स्‍वर्ग दूता सामणै खुशी भुन्‍दी हा।”
\s प्रेमी पिता अतै उजाडू पुत्र
\p
\v 11 फिरी यीशुऐ बल्‍लु, “कसी मणु रै दोई पुत्र थियै।
\v 12 ता हैल्‍कै जिनै पुत्रै अपणै पितै सितै बल्‍लु, “पिता जी , तुन्‍दी जयदाता रा जैडा हेस्‍सा मिन्‍जो मुळना तैतिओ मिन्‍जो दी देआ।” ता पितै तिआं दूहनी मन्‍ज जयदात बंड़्‍ड़ी दिती।
\v 13 कुछ धैड़ै बाद, हैल्‍कै जिनै पुत्रै अपणा सारा समान बन्‍नू अतै दुर कस्‍की देसा जो चली गो। तैठी तिनी सारा पैसा लोफर लफंगी अतै बदमाशी मन्‍ज उडारी दिता।
\v 14 जैहणै तसेरा सारा पैसा मुक्‍की गो ता, ता तैस ही टैमै तैस देसा मन्‍ज भारी अकाल पैई गो, अतै सो भुखा भाणा मरना लगा।
\v 15 फिरी सो तैस देसा रे अक्‍की मणु बलै गिची करी सूरा चारनै रा कम करना लगा।
\v 16 सो तिआं फळी जो भी खाणा चाहन्‍दा थू जैतिओ सूर खान्‍दै थियै, पर तैस जो कौई किछ भी खाणै जो ना दिन्‍दा थू।
\v 17 फिरी तैस जो होश आई अतै अपणै मना मन्‍ज सोचणा लगू, मेरै पितै रै घरै मजूरा जो जरूरता थऊं ज्‍यादा खाणै जो मुळदा! अतै अऊँ एठी भुखा भाणा मरू करदा ।
\v 18 मुँ अबै अपणै पितै बल्‍लै गाणा अतै बलणां, “पिता जी मैई परमात्‍मै अतै तुन्‍दै विरोधा मन्‍ज पाप करूरा हा,
\v 19 अतै अबै ऐस लाईक नियां कि कोई मिन्‍जो तुन्‍दा पुत्र बल्‍ली सका, मिन्‍जो तुसै अक्‍क मजदूर समझी करी अप्‍पु बलै रखी लिया।’
\p
\v 20 यह सोची करी सो उठू अतै अपणै पितै बलै चली पैऊ, “सो हल्‍ली तिकर दूर ही थू कि तेसेरा पिता दया सितै भरी गो। तिनी दौड़ लाई करी सो हिक्‍का सितै लाई लैऊ अतै तैस जो बड़ा प्रेम करू।
\v 21 पुत्र बलणा लगा, “पिता जी मैईं ता तुन्‍दै अतै परमात्‍मै रै विरोधा मन्‍ज बड़ा पाप करूरा हा, अतै अबै ऐस लाईक नियां कि कोई मिन्‍जो तुन्‍दा पुत्र बल्‍ला।”
\v 22 पर पितै अपणै नौकरा चाकरा जो बल्‍लू, "झट-फट नोए जिनै कपड़ै लैईया अतै ऐस जो लोआ। सेरै हथा मन्‍ज अंगूठी अतै पैरा मन्‍ज मोचड़ी पौआ।
\v 23 अतै खाणै पीणै रा बन्‍दोबस्‍त करा कि असै खाई पी करी खुशी मनान।
\v 24 कजो कि मेरा पुत्र जैडा मरी गच्‍छूरा थू सो जिन्‍दा भुची गो हा, गोअची गच्‍छूरा थू अतै अज मुळी पैऊ हा। इन्‍नी साहबै तिआं खुशी मनाई।
\p
\v 25 “तसेरा मोट्‍टा जिना पुत्र खेता मन्‍ज थू। जैहणै सो खेता थऊं आ अतै घरा रै नेड़ै पुजू तैस जो गाण-बजाण हुणू ।
\v 26 ता तिनी अक्‍क नौकर हैदी करी पुछू, यह कै भुछू करदा ?”
\v 27 तिनी तैस जो जबाब दिता, तुन्‍दा हल्का भाई चलीआ। तुन्‍दै पितै तसेरै ईणै री खुशी मन्‍ज खास खाणै पीणै रा प्रबन्‍ध करूरा हा, कजो कि तिये यह भला चंगा हैरू हा।
\v 28 यह हुणी करी सो गुस्‍सै भुची गो, अतै अन्‍दरा जो ना गाणा चाऊँ। ता तसेरा पिता बाहर आ अतै तैस जो मनाणा लगा ।
\v 29 तिनी पितै जो उतर दिता, “ हेरा, अऊँ तूणै साला थऊं तुन्‍दी सेवा करू करदा हा। मैईं कदी भी तुन्‍दी गप्‍प ना टाळी। फिरी भी तुसै मिन्‍जो अक्‍क बकरी रा बच्चा तिकर ना दिता, कि अऊँ अपणै यारा दोस्‍ता सितै मस्‍ती मारी सकूं।
\v 30 पर जैहणै तुन्‍दा यह पुत्र, अपणी सारी धन दौलता जो वेश्या मन्ज उड़ारी करी घरा जो फिरीआ ता तुसै ऐस पुत्रा तांईं बड़डी धाम लाई दितुरी हा ?
\v 31 ता पितै तैसिओ समझऊ, “पुत्रा तू ता मिंया हमेशा मिन्‍जो सोगी थू। जैडा किछ भी मेरा हा सो सब किछ तेरा ही ता हा।
\v 32 पर असू जो ता खुशी ऐसा गप्‍पा री मनाणी चहैन्‍दी कि तेरा यह भाई जैडा मरी गछूरा थू सो जिन्‍दा भुची गो हा, गोआची गछूरा थू सो मुळी पैऊआ।”
\c 16
\s चतर खजान्ची रा दृष्टान्त
\p
\v 1 यीशुऐ अपणै चेलै जो अक्‍क दृष्टान्त हुणाऊ, "कसी अमीर मणु रा अक्‍क स्‍टोर कीपर थू। मणुऐ तैस स्‍टोर कीपरा रै सामणै ही अमीर मणु सितै तैस पुर यह अलजाम लऊ कि, “यह तुन्‍दै सारै धन दौलता जो बर्बाद करू करदा।”
\v 2 अमीर मणुऐ सो हैदी करी पुछू, “यह कै गप्‍पआ जैड़ी अऊँ तेरै बारै मन्‍ज हुणु करदा?" अपणां सारा रिकोड लैई करी मिन्‍जो बल्‍लै आई कजो कि ऐस थऊं बाद तू नौकरी पूर ना रखणा।”
\v 3 “ता स्‍टोर कीपर सोचणा लगा, अबै अऊँ कै करू? मेरा मालक ता मिजो कड़णां लगी पैऊरा अतै मजदूरी ता मिन्‍जो थऊं भूणी नियां अतै भीख मंगणै थऊं मिन्‍जो शर्मा लगदी हा।” यह सोचणै थऊं बाद तिनी अपणै मनां मन्ज सोचू,
\v 4 अबै अऊँ समझी गो आ कि मिन्‍जो कै करना चैहिन्‍दा ताकि जैहणै अऊँ नौकरी थऊं नकैई भी गच्छू ता मणु मेरा अपणै घरा मन्‍ज ईज्‍जैत मान करन।’
\v 5 “तिनी अपणै मालका रै सभी कर्जदारा जो अप्‍पू बलै हैदी करी पुछू, “तुसु पुर मेरै मालका रा कतूणा-कतूणा कर्जआ।”
\v 6 ता अक्‍की बल्‍लू, “सौ मण तैल।” “ता तिनी तैस सितै बल्‍लू, "अपणा बही-खाता लैई अतै तैत मन्‍ज मटाई करी पंजाहा मण लिखी लै।"
\v 7 "फिरी तिनी दुऐ थऊं पुछू, तूँ दस भैई तिजो पुर कतूणा कर्जा ?" "तिनी बल्‍लू, "सौ मण कणक।" ता तिनी स्‍टोर कीपरै बल्‍लू, अपणा बही-खाता लैई अतै अस्‍सी लिखी दै।"
\p
\v 8 यीशुऐ बल्‍लू, "तिनी मालकै सो अधर्मी स्‍टोर कीपरा री सराहना करी, क्‍जो कि तिनी बड़ी चलाकी सितै कम करू। "ऐस संसार रै मणु अपणै जमाने रै मणु सोगी रीति रवाजा मन्ज यीशु सितै चलणै बाळै मणु थऊं ज्यादा चतर चलाक हिन।"
\v 9 यीशुऐ बल्लु, "अऊँ तुसु सितै बल्दा कि अर्धमा री कमाई सितै अप्पु तांईं मितर बणाई लेआ, ताकि जैहणै धन मुक्की गच्छा ता, सो स्वर्गा मन्ज तुन्दा स्वागत करन।
\v 10 "जैड़ा थोडै मन्ज सच्चा सो मतै मन्ज भी सच्चा; अतै जैड़ा मतै मन्ज अर्धमीआ सो थोडै मन्ज भी अर्धमीआ।
\v 11 जे तुसै अर्धमा रै धना मन्ज सच्चै ना रै, ता सच्चा धन तुसु जो कस दीणां?" फिरी यीशुऐ बल्लु,
\v 12 "जे तुसै पराऐ धना मन्ज सच्चै ना ठेहरै, ता जैड़ा तुन्दा सो तुसिओ कस दीणां?"
\p
\v 13 "कोई सेवा दार दूँ मालका री सेवा ना करी सकदा; क्जो कि तैस अक्की सितै बैर अतै दुऐ सितै प्यार करना; तैस अक्की सितै मिली करी रैहणां अतै दुऐ जो नकम्मां समझणां। तुसै परमात्मे अतै धन दूनी री सेवा ना करी सकदै।"
\s यीशु रै कुछ उपदेश
\r (मत्ती 11:12,13; 5:31,32; मरकुस 10:11,12)
\p
\v 14 फरीसी धनां रै लोभी थियै। सो यीशु री गप्पा हुणी करी तैस पुर हसणां लगै।
\v 15 ता यीशुऐ बल्लु, "तुसै मणु रै सामणै अपणै आपा जो बडै धर्मी समझदै हिन। पर प्रमात्मा तुन्दै मनां जो जाणदा; क्जो कि जैड़ी चीज मणु री नजरा मन्ज बडी महान हा, सो परमात्मे री नजरा मन्ज नक्मा हा।"
\p
\v 16 यीशुऐ बल्लु," धर्म-व्यवस्था मूसा अतै नबी यहुन्नै तिकर ही रेआ। तैस टैमां थऊं लैई करी अजा तक प्रमात्मा रै राज्य रा सू-समाचार हुणाया गच्छू करदआ। हर कोई ऐत मन्ज बडै जोशा सितै दाखल भुछु करदा।
\v 17 भलै ही अम्बर अतै धरती टळी सकदै हिन पर धर्म-व्यवस्था री अक्क-अक्क गप्प अटल हा।
\p
\v 18 "जैड़ा कोई अपणी लाडी जो छडी करी कसी होरी सितै बैह करदा ता सो व्यभिचार करदा हा, अतै जैड़ा ऐसी छडुरी सितै बैह करदा, सो भी व्यभिचार करदा।"
\s अमीर मणु अतै गरीब लाजर
\p
\v 19 "अक्क अमीर मणु थू। सो जामणी रंगा रै कीमती कपडै अतै रैशम पैहन्दा अतै रोज मजे सितै रैई करी सुख भोगी मणु थू।
\v 20 अतै अक्क लाजर नां रा गरीब मणु भी थू। तसेरा सारा जिस्म फोडै सितै भरिऊरा थू। लाजरा जो रोज ही तैस अमीर मणु रै गेटा पुर छड्डी गाहन्दै थीये।
\v 21 लाजर चाहन्दा थू कि अगर अमीर मणु जुठा खाणां ही मुळि गच्छा ता अऊँ पेटा भरी लैऊं। कुतर ईची करी तसेरै फोडै जो चटदे थियै।
\v 22 "अक्क धैडा गरीब लाजर मरी गो। स्वर्गदूतै लाजर नी करी अब्राहम री गोदी मन्ज पजाई दिता। सो अमीर मणु भी मरी गो; अतै दव्बी दिता।
\v 23 अतै सो नरका मन्ज पूजी गो। तैठी थऊं तिनी अपणी नजरा उपराओ करी अतै दूरा थऊं अब्राहम री गोदी मन्ज लाजर हेरू।
\v 24 "तिनी हक्क पाई करी बल्लु, "हे पिता अब्राहम, मिन्जो पुर दया कर अतै लाजरा जो मिन्जो बल्लै भैज, ताकि सो अपनी ऊंगळी जो पाणी मन्ज डूबाई करी मेरी जीभा जो ठण्डी करी गच्छा; कजोकि अऊँ ता नरका री ऐसा अग्गी मन्ज फुकू करदा।"
\v 25 "ता अब्राहमै बल्लु, "हे पुतरा, याद कर तु अपणी जिन्दगी मन्ज खरी चीजा जो भोगी चुकुरा अतै लाजर बुरी चिजा। पर अबै ऐस जो शान्ति मुळुरीआ अतै तू तडफू करदा।
\v 26 ईंआ सबी गप्पा रै बाद भी असू अतै तिजो मन्ज अक्क बडा भारी डुगा गत्त बणऊरा कि जैड़ा एठी थऊं तिजो बलै गाहणां चाह, सो ना गिची सका, अतै ना ता कोई ओठी थऊं असू बलै एठी इची सका।"
\v 27 "अमीर मणुऐ बल्लु, "ता हे पिता, अऊँ तिजो सितै विनती करदा कि तू लाजरा जो मेरै पिते रै घरा जो भेजी दे।
\v 28 मेरै पंज भाई हिन अतै लाजर ईंआ गप्पा री गवाई तिआं सामणै देआ। करकी ईंआ ना भोआ कि सो भी ऐसा दुखा री जगहा ईन।"
\v 29 अब्राहमै तैस जो बल्लु, 'तिआं बलै ता मूसा अतै नबी री कताबा हिन, सो तिआं कताबा थऊं हुणन।'
\v 30 "अमीर मणुऐ बल्लु, 'हे पिता, अब्राहम, जे कोई मरुरै थऊं जी करी तिआं बलै गच्छा, ता तिआं मन फेरी लैणां।"
\v 31 "अब्राहमै तैस सितै बल्लु, 'जैहणै सो मूसा अतै नबी री ना हुणदै ता जे कोई मरी करी भी जी उठा तां भी तिआं तसेरी नां हुणनी।"
\c 17
\s ठोकरा री वजह
\r (मत्ती 18:6,7,2122; मरकुस 9:42)
\p
\v 1 फिरी यीशुए अपणै चेलै सोगी बल्लु, "ऐसा भूचि ना सकदा कि मणु परीक्षा मन्ज पैई करी पाप ना करन, पर ळाणन्त हा तैस पुर जसेरी बजहा थऊँ तैस मणु री परीक्षा भून्दी हा !
\v 2 जैडा इन्यां हल्कै मन्ज कसकी जो परीक्षा मां पान्दा, तैस ताये ता यह ठीक हा कि तसेरै गल्ळै मन्ज चक्की रा पाट लटकाई करी समुन्द्रा मन्ज फैकी दिन्दैं।
\v 3 चौकनै रेआ; जे तेरा भाई तेरै विरूद्ध गुनाह करा ता तैस जो समझा, अतै जे पच्छता ता तैसओ माफ करी दे।
\v 4 अगर सो धैड़ा भरी सत बरी तेरै विरूद्ध गुनाह करा ता अतै जे सत बरी ईच्ची करी बल्ला, 'अऊँ पच्छतान्दा, ता तैसियो माफ कर।"
\s विसवास
\p
\v 5 ता चेलै प्रभु सितै वल्ळणा लगै, "इन्दैं वसवासा जो बद्दा।"
\v 6 प्रभुऐ बल्लू, "जे तुसियो राई रै दाणें जितना भी वसवास भून्दा, ता तुहै ऐस तूत रै रूखा जो बल्लदै कि चैंईं समेत उखडीकरी समुन्द्रा मन्ज गिच्ची लग, तो तिआं ही भून्दा।
\s अक्क दास रा कर्त्तव्य
\p
\v 7 "तुसु मन्ज ऐसा कुण हा, जैसेरा नौकर बाण बाई या भेड़ा चारी के अईआ, ता तैस सितै वला, हब्बजूं ही खाणा बैही गा ?
\v 8 अतै यह ना बल्ला कि मेरा खाणा तैयार कर,
\v 9 “कै सो मालिक तैस नौकरा रै एहसानमन्‍द ना भुणा कि तिनी सो ही कम करुआ जैतियो करनै रा तैसिओ तिनी हुक्‍म दितुरा थू ?”
\v 10 यीशुऐ बल्‍लू, “इन्‍नी साहभे तुसै भी, जैहणै सबी कमा जो करी बैहन जठेरा तुसिओ हुक्‍म दितुरा थू, ता एह बल्‍लैं, असै ता नक्‍मै नौकर हिन्‍न। जैडा असु जो करना चेहिन्‍दा थू सो ही असै करुआ।
\s दस कोढ़ी जो ठीक करना
\p
\v 11 यीशु मसीह यरूशलेम जो गाणा थू, ता सो सामरिया अतै गलील मितै भूच्ची करी चलूरा थू।
\v 12 ता कसकी ग्राँ रै बाहर तैसियो दस कोढ़ी मुळै।
\v 13 ता तियें दुर खड़ी करी कि, जोरा सितै वल्लु, "हे यीशु, हे स्वामी, असू पूर दया कर!"
\v 14 यीशुए तिआं जो हेरी करी बल्लू, "गच्छा, अतै अपणै आपा जो याजका जो दस्सा।" अतै गान्दै-गान्दै सो ठीक भूची गै।
\v 15 ता तिआं मन्ज अक यह हेरी करी की अऊँ ठीक भुच्ची गो हा, जोरा सितै परमात्में री जय-जय कार करदा फिरी आ;
\v 16 सो मणु सामरी देसा रा थू, अतै यीशु रै पैरै पैई करी धन्यवाद करना लगा।
\v 17 यह हेरी करी यीशुए वल्लू, "कै दसा रै दस ठीक न भूऐ तो सो नौ करा गै ?
\v 18 कै ऐस परदेसी मणु जो छड़ी होर कोई नही हा जैडा प्रमात्मैं री बड़ाई करा
\v 19 ता यीशुऐ तैस सोगी वल्लू, "उठ चली गा; तिजो तेरै बसवासे ठीक करूआ।"
\s प्रमात्मे रै राज्य रा आगमन
\r (मत्ती 24:23-28, 37-41)
\p
\v 20 जैहणै फरीसी तैस थऊँ पुछणा लगै कि प्रमात्मै रा राज्य कैहणै ईणां, ता तिनी तिआं जो जवाव दिता, "परमात्में रा राज्य सामणैं थोड़ी इन्दा।
\v 21 ताकि मणु ऐह न वलन कि, 'हेरा, परमात्में रा राज्य ऐड़ीआ ना ना ओड़ीआ।' क्योकि हेरा, प्रमात्मैं रा राज्य तुसु मन्जै ही हा।"
\p
\v 22 फिरी तिनी चेलै सितै वल्लू, "ऐसै धैड़ै ईणैं जधैड़ी तुसु मणु रै पुत्रा रै धैडे मन्ज अक्क धैडे जो हेरना चाहणा पर न हेरी सकणा।
\v 23 मणु वलणा, 'हेरा ऐड़ीआ!' या 'हेरा ओड़ीआ!' पर तुहै चली मत गान्दैं अतै न ही तंयारी शिक्षा पुर चली पैन्दैं।
\v 24 क्योकि जिंआं बिजळी अम्बरा रै अक्की कनारै थऊँ लैई करी दुयें कनारै तिकर चमकदी हा, तिआं ही मणु रै पुत्रा अपणै धैड़ै मन्ज प्रकट भूणा।
\v 25 पर पैहलै जरूरी हा कि सो बड़ै दुख भोगा, अतै ऐस जुगा रै मणु तैसियों बुरा वलन।
\v 26 जियां नूह रै टैमैं भच्छुरा थू, तिआं ही मणु रै पुत्रा रै टैमा मन्ज भी भूणा।
\v 27 जैस धैड़ै तक नूह जहाजा पुर चढ़ी न गो तैहणैं तक मणु खान्दै-पिन्दै अतै अप्पु मन्ज ही बैह-बेतर करदै थियैं। ता हड्ड आ अतै सब कुछ तबाह करी दिता।
\v 28 अतै जिनां लूत रै दिना मन्ज भुआ थू, कि मणु खान्दै-पिन्दैं, लैण-दिन करदै, रूख लान्दैं अतै घर बणादैं थिऐ;
\v 29 पर जधैड़ी लूत सदोम थुंऊ नकैऊं, तधैड़ी ही अग अतै तेजाब अम्बरा थऊँ बरी अतै सबी जो खत्म करी दिता।
\v 30 जैस धैड़ै मणु रै पुत्रा प्रकट भुणा तैहणै भी ईयां ही भुणा।
\p
\v 31 "तदैड़ी जैडा छपरा पुर भोला अतै जे कुछ समान थलै भोला सो समाना लैणा न ओसा; अतै जैडा बगड़ी मन्ज भोला सो पचुउँ फिरी करी न अईआ।
\v 32 लूत री लाड़ी जो याद करा !
\v 33 जैस कस्सी अपणा प्राण बचाणें तैस सो खोई दिणैं, पर जैस कस्सी अपणै प्राण गुआणें तैस जिन्दैं रैहणा।
\v 34 अऊँ तुसु सोगी बलदा तैसा राती जैड़ी कड्डी दोई मणु भूणैं अक्क जो लेई लैणा अतै दुये जो छड़ी दिणा हा।
\v 35 जे दोई जनानी चक्की चलाऊँ करदी भोली ता, अक्क लैई लैणी हा अतै दुई छड़ी दिणी हा।
\v 36 दोई मणु बगड़ी मन्ज भोलै ता अक्क लैई लैणा अतै दुआ छड़ी दिणा।"
\v 37 यह हुणी करी तियें तैस थऊँ पुछु, "हे प्रभु ये कड़ी भुणा ?" तिनी तिआं सितै वलू, "जैड़ी मुरदा भून्दा तैड़ी इल्लणी किटठी गान्दी।"
\c 18
\s अधर्मी जजा अतै अक्क विधवा जनानी रा दृष्टान्त
\p
\v 1 यीशुए रोज प्रार्थना करना अतै हिम्मत न हारणा, ठेरै बारै मन्ज अक्क दृष्टान्त हुणाऊ:
\v 2 "कसकी शहरा मन्ज अक्क जज रैहन्दा थू, जैडा न ता परमात्में थऊँ डरदा थू अतै न ही कसी मणु री परवाह करदा थू।
\v 3 तैस ही शहरा मन्ज अक्क विधवा भी रैहन्दीं थी, जैड़ी तैस बलै इची करी वल्दी थी मेरा न्याय कर अतै मिन्जो मेरै विरोधी थऊँ वचा।
\v 4 सो वड़ै धैड़ै तक तैहा जो टालदा रैऊं फिरी तिनि सोचु, अऊँ न ता प्रमात्मै थऊँ ड़रदा न ही मणु थऊँ;
\v 5 पर यह विधवा रोज-रोज इच्ची करी मेरै कन्ना खाऊ करदी हा, मूँ सारा न्याय करी दिणा ईयां न भोआ कि यह मिन्जो वलै इची करी मेरै नक्कै धूँ दि देआ।"
\p
\v 6 प्रभुए वलू, "हुणा, यह अधर्मी जज कै बलु करदा ?
\v 7 ठेरै तायें कै प्रमात्मा अपणै चुणुरै मणु रा न्याय न करला, जैडा दिन-रात तसेरी माळा जपदै रहन्दैं ? कै तिआं तायें तैस देर लाणीआ ?
\v 8 अऊँ तुसो सोगी बलदा, तैस झटफट तसेरा न्याय करणा। तांभी मणु रै पुत्रा जैहणै ईणा, ता कै तैस ऐहा धरती पुर विसवास पाणा?"
\s फरीसी अतै टैक्स लैणै वाळै रा दृष्टान्त
\p
\v 9 जैड़ै मणु अपणै आपा जो बड़ा धर्मी मन्दै थियै अतै होरी जो बड़ा बुरा जाणदैं थियै, तिआं जो यीशुऐ अक दृष्टान्त हुणाऊं:
\v 10 दोई मणु मंदरा मन्ज प्रार्थना करनैं तायें गै; तिआं मन्ज अक्क फरीसी अतै अक्क टैक्स लैणैंवाळा थू।
\v 11 फरीसी मणु खड़ी करी, अपणै मना मन्ज ईंआ प्रार्थना करना लगा, 'हे प्रमात्मा, अऊँ तेरा सूकर करदा कि अऊँ होरी मणु सैईएँ ड़ाकू, ठग अतै व्यभिचार करनणैवाळा निंआ, अतै ना ही ऐस टैक्स लैणैंवाळै सैईआ।
\v 12 अऊँ हप्तै मन्ज दोई बरी ब्रत रखदा; अतै अपणी पुरी कमाई रा दसवाँ हिसा भी दिन्दा।'
\p
\v 13 पर टैक्स लैणैंवाळै दुर खड़ी करी अपणी नजरा भी ना चुकी अतै अपणी हिक्का जक्की करी प्रमात्मैं सितै यह अर्ज लाई, 'हे प्रमात्मा, मिन्जों पापी मणु पुर दया कर!'
\v 14 अऊँ तुसु सोगी सच्च वलदा कि सो फरीसी मणु ना पर यह टैक्स लैणैंवाळा मणु धर्मी वणु अतै अपणै घरा जो गो; क्योकि जैस कस्सी अपणै आपा जो बड़ा वणाणा सो हल्का भुची गाणा; अतै जैस अपणै आपा जो हल्का वणाणा, सो वड़ा करी दिणा।"
\s यीशु रा दब्बु जो आर्शिवाद
\r (मत्ती 19:13-15; मरकुस 10:13-16)
\p
\v 15 फिरी मणु अपणै बच्चै भी तैस वलै लैईणा लगै कि सो तिआं पुर हृथ्थ रखा; पर चेलै तिआं जो झिड़कणा लगै।
\v 16 यीशुए बच्चै जो अप्पु वलै हैदी करी वलु, "बच्चै जो मिन्जो वलै ईणा देआ, अतै ईयां जो ना मत करा: क्योकि प्रमात्मा रा राज्य ईनै-जिनै रा ही हा।
\v 17 अऊँ तुसु सोगी सच्च वलदा कि प्रमात्मा रा राज्य अस्सु अक्की बच्चै सैईएं ही स्वीकार करना, ना ता तुहै प्रमात्मा रै राज्य मन्ज कदी भी प्रवेश ना करी सकदै।"
\s अमीर मणु अतै सदा काल री जिन्दगी
\r (मत्ती 19:16-30; मरकुस 1017-31)
\p
\v 18 अक्क अफसर तैस थऊँ पुछणा लगा, "हे उत्तम गुरू, अऊँ अमर भूणै तायें कै करू?"
\v 19 यीशुऐ वलु, तु मिन्जों उत्तम क्ओ वलू करदा? प्रमात्मै जो छड़ी करी होर कोई भी उत्तम निंआ।
\v 20 तू विधान ता जाणदा: 'व्यभिचार न करना, कोई जानी थऊँ ना मारणा, चोरी ना करनी, कसकी रै वारै मन्ज झूठ ना वळणा, अतै अपणै माता पिता रा आदर-मान करणा'।"
\v 21 तिनी वलू, "अऊँ ता ईयां गल्ला बच्चपना थऊँ ही मन्दा आ।"
\v 22 यह हूणी करी यीशुऐ वलु, "तिजो मन्ज हालितिकर अक्की चिजा री कमी हा, अपणा सब कुछ बेचीकरी गरीबा मन्ज बन्ड़ी दे; ता तिजो स्वर्गा मन्ज धन मुळणा, अतै मेरी दसुरी वत्ता पुर चलणा लगी पै।
\v 23 सो यह हूणी करी बड़ा उदास भूच्ची गो, क्योकी सो बड़ा अमीर मणु थू।
\v 24 यीशुऐ तैस जो हेरी करी बलु, "अमीर मणु रा प्रमात्मा रै राज्य मन्ज प्रवेश करना कैतणा मुसकल हा।
\v 25 ऊंट सुई रै भोका मितै नकैई सकदा पर अमीर मणु प्रमात्मा रै राज्य मन्ज ना गिच्ची सकदा।
\v 26 ता यह सब हुणी करी तियें मणुऐ वलु, "ता कसेरा उद्दार भुची सकदा?"
\v 27 यीशुऐ वलु जैडा मणु थऊँ ना भुची सकदा सो प्रमात्मैं थऊँ भूच्ची सकदा।"
\v 28 पतरस वळणा लगा, "हेर, अहै ता अपणा घर-बार छड़ी करी तेरै पिच्चो चलणा लगुरै।"
\v 29 यीशुऐ तिआं जो जवाव दिता, अऊँ तुसु सोगी सच वलदा ऐसा कोई भी नियां जिनी प्रमात्मा रै राज्य तायें अपणै घर, लाड़ी, भाई, माता-पिता, या वाल बच्चै छड़ी दितुरै भोलै;
\v 30 जे ऐस टैमैं मता ना पा अतै इणै वाळै टैमां मन्ज सदा काल री जिन्दगी।
\s अपणी मौती रै बारै मन्ज यीशु री त्रि भविष्यवाणी
\r (मत्ती 20:17-19; मरकुस 10:32-34)
\p
\v 31 फिरी तिनी बारह अपणै खास चेलै जो अप्पु सोगी ले अतै तिआं जो वलु, "हुणा, अहै यरूशलेम जो चलदै, ताकि जैतनैी गला मणु रै पुत्रा रै वारै मन्ज भविष्य दसणै वाळै लिखुरी हिन सो पुरी भुन
\v 32 तियें लिखुरा कि सो अर्धमी मणु रै हथ्थै पकड़ाया गाणा, तसेरी निद्‍या करनी हा; तसेरी बेईज्ती करनी हा अतै तैस पुर थूकणा,
\v 33 तैसियो कोड़ै मारी मारी करी जानी थऊँ मारी दिणा; अतै तैस त्रिए धैडै फिरी जी उठना।"
\v 34 पर यह गला तयारै पल्लै ही ना पैई, अतै जैडा कुछ बलु तठेरा सो भेद ही ना जाणी पाऐ।
\s अन्धे भिखारी जो दृष्टिदान
\r (मत्ती 20:29-34; मरकुस 10:46-52)
\p
\v 35 जैहणै यीशु यरीहो नां री जगह रै नेडै पुजु, ता अक्क अन्धा सड़का रै ब्रखै बही करी भिख मगुँ करदा थू।
\v 36 सो मणु री भिड़ा री चळणै री छेड़ हुणी करी पुछणा लगू, "ऐठी कै लगुरा भुणा?"
\v 37 ता कुणकिए तैसियो दस्सु कि, "यीशु नासरी चलुरा हा।"
\v 38 ता तिनी जोरा सितै वलु, "हे यीशु, दाऊद रै पुत्रा, मिन्जो पुर भी दया करी गा!"
\v 39 ता भिड़ा थऊँ मणु तैसियो झिड़कणा लगै कि चुप रै; पर सो होर जोरै जोरै वलणा लगा, "हे दाऊद रै पुत्रा, मिन्जो पुर दया कर!"
\v 40 ता यीशुए खड़ी करी अपणै चेलै जो वलु, ऐसियो मिन्जो वलै लैई अईआ जैहणै सो तैसियो लैई आए ता यीशुए तैस थऊँ पुछु,
\v 41 "तू कै चान्हदा कि अऊँ तिजो तायें कै करू?" तिनी वलु, "हे प्रभु, ऐतना ही करा कि अऊँ हेरना लगी पैंऊ।"
\v 42 यीशुए तैस सोगी वलु, "हेरना लग; तेरै वसवासे तिजो ठीक करी दिता हा।
\v 43 ता तसेरी हाख्री तैहणै ही खुली गई अतै सो हेरणा लगी पैऊं अतै प्रमात्मै री जय-जयकार करदा तसेरै पिचो चली पैऊं; यह सब हेरी करी मणु प्रमात्मैं री महिमा करणा लगा।
\c 19
\s टैक्स लैणै वाळा जक्कई
\p
\v 1 जैहणै यीशु यरीहो नगर मन्ज पुजणै वाळा ही थू,
\v 2 ता तैड़ी अक्क जक्कई ना रा मणु थू जैडा टैक्स लैणै वाळा रा अफसर थू अतै सो बड़ा अमीर थू।
\v 3 सो यीशु जो हेरणा चाहन्दा थू कि सो कुण जिना हा। पर सो मणु री भिड़ा री वजह थऊँ हेरी ना सकदा थू, क्ओकि सो बड़ा ही नाटा मणु थू।
\v 4 ता सो तैसियो हेरणै तायें खिट लाई के अग्हूँ नकैई गो अतै अक्की त्रैमळू रै रूखा पुर चढ्ड़ी गो जैडा तैहा वत्ता मन्ज लगुरा थू जिन्ची यीशु गाणा थू।
\v 5 जैहणै यीशु तिन्ची नकैऊं ता तैस रुखा पुर बैहरै जक्कई री कनारी हेरी करी वलु, "हे जक्कई, झट ओसी अई; क्ओकि अज मूँ तेरै घराओ जरूर गाणा।"
\v 6 सो झट ओसी करी खुशी सितै तैसियो अपणै घराओ लैई गो।
\p
\v 7 यह हेरी करी सब मणु अप्पु मन्ज बुड़बुड करणा लगै कि, "यह ता अक्क पापी मणु रै घरै परोणा बणी करी गो हा।"
\p
\v 8 अपणै घरै जक्कई खड़ी करी प्रभु सितै वलणा लगा, "हे प्रभु, हेरा, अऊँ अपणी कमाई गरीबा जो दिन्दा हा, अतै कसकी रा जे कुछ धोखै सितै लैई लैन्दा ता तैसियो चंऊर गुणा फेरी दिन्दा।"
\v 9 ता यीशुए तैस थऊँ पुछु, "अज ऐस घरा मन्ज उद्धार आ हा, ठेरैतायें कि यह मणु भी अब्राहम रा ही अक्क पुत्र हा।
\v 10 क्ओकि मणु रा पुत्र गवाचूरै मणु जो तोपणा अतै तंयारा उद्धार करनै तायें छुरा हा।"
\s दस नौकरा अतै दस मुहरा रा दृष्टान्त
\r (मत्ती 25:14-30)
\p
\v 11 जैहणै सो यह गला हूणु करदै थिए तैहणैं सो यरूशलेम रै नेड़ै थिए, अतै सोचु करदै थियै कि प्रमात्मैं रा राज्य हब्जू ही प्रकट भूणैं वाळा हा। ता यीशुए तिआं जो अक्क दृष्टान्त हुणाऊ।
\v 12 तिनी वलु, 'अक्क अमीर मणु दुये देसा जो चलु कि होर तरक्की करी के फिरा।
\v 13 तिनी अपणै नौकरा थऊँ दस नौकरा जो हैदी करी तिआं जो दस सोने री मोहरा दि करी बलु, 'मेरै फिरी करी इन्दै तक ळैण-दिण करदै रैहं।'
\v 14 पर जनता तैस सोगी वैर रखदी थी, तिंये तसेरै पिचो ऐह सदेसां भैजु कि अहै ना चाहन्दै कि ऐह मणु असु पुर राज्य करा।
\p
\v 15 "जैहणै सो तरक्की करी के फिरू ता तिनि अपणै नौकर अप्पु वळै हैदै ताकि तैसियो पता लगा कि कै-कै कमाऊं।
\v 16 ता पैहलै नौकरै इच्ची करी वलु, "हे स्वामी, तेरी दितुरी मोहरा थऊँ मैई दस होर मोहरा कमाई हिन।'
\v 17 ता तिनि वलु, 'धन हा ऐ खरै जिने नौकरा ! तु थोड़ै जिनै कमा मन्ज ही बड़ा वसवासी रैऊं हा अबै दस नगरा पुर हक्क रख।'
\v 18 दुये इच्ची करी वलु, "हे स्वामी, तेरी दितुरी मोहरा सितै पँज होर मोहरा मैई कमाँऊरी।'
\v 19 तिनी फिरी वलु, तु भी पँजा नगरा पुर राज्य कर।'
\v 20 त्रिऐ इच्ची करी वलु, 'हे स्वामी, तेरी मोहर ऐह हा, हेर, जैतियो मैई अपणै पल्लै सितै वनी के रखुरा थू।
\v 21 तू बड़ा ही सख्त मणु हा, ठेरैतायें अऊँ तिजो थऊँ ड़रदा थू कि; जैडा तैई ना रखुरा तैतियो चूक्की लैन्दा, अतै जैडा तैई ना वाऊँरा तैतियो बढ्ड़ी लैन्दा।'
\v 22 तिनी मालकै वलु, 'हे नकम्या नौकरा, अऊँ तेरी ही गल्ला सोगी तेरा न्याय करदा, तू मिन्जो जाणदा कि अऊँ सख्त मणु हा कि जैडा मैंई ना रखुरा तैतिओ अऊँ चुकी लैंदा अतै जैडा मैंई ना वाऊरा बढ्डी लैन्दा।
\v 23 ता तैंई मेरी मोहरा वैंका मन्ज क्ओ ना रखी दिती कि जैहणै अऊँ इन्दा ता इंया मोहरा रा व्याज भी लैंई लैंदा।
\v 24 जेडै मणु तैडी खडूरै थियै तिनी तिंया सोगी वलु कि ऐस मणु थऊँ मोहरा लैंई लेय्आ अतै जैस वलै दस मोहरा हिन तैस जो दी देय्आ।
\v 25 तिनी नौकरै वलु ‘हे स्वामी तैस वलै ता दस मोहरा पैहलै ही हिन।
\v 26 अऊँ तुसु सोगी वलदा कि जैस वलै हा तैस जो होर मुलणा, अतै जैस वलै निय्आ तैस थऊँ सो भी लैई लैणा जैड़ा कुच्छ तैस वलै हा।
\v 27 अवै तिंया वैरी जो मेरै सामणै लैईआ अतै तिंया जो जानी थऊँ मारी देय्आ जैड़ा ना चाहंदै थियै कि अऊँ तिंया पुर राज्य करूं।
\s यरूशलेम मन्ज विजय प्रवेश
\r (मत्ती 21:1-11; मरकुस 11:1-11; यूहन्ना 12:12-19)
\p
\v 28 यह सब कणैई करी सो तंयारी अगै-अग यरूशलेम जो चलु।
\v 29 जैहणै सो जैतून नां रै अक्की पहाड़ा पुर वसुरै बैतफगे अतै बैतनियाह नगरा मन्ज पुजै ता तिनी अपणै दूँ चेलै जो अग्हू भैजू।
\v 30 अतै वलु, सामणै ग्राँ मन्ज गच्छा; अतै अक्क गदही रा बच्चा जैस पुर कुणिए भी सवारी न करूरी भोली, जेठी भी वजूरा हूजला ता तैसियो खोली लैईऐं।
\v 31 अगर तुसु थऊँ कोई पुछला कि कयो खोलु करदै, ता यह वलै कि प्रभु जो सेरी जरूरत हा।"
\p
\v 32 जेडै भैजे थिए तियें तिंआं ही करू जिंआं दसुरा थू।
\v 33 जैहणै सो गदहै रै बच्चै जो खोलू करदै थियै ता मालक पुछणा लगै, "ऐस बच्चै जो कओ खोलु करदै हिन ?"
\v 34 ता तियें चेलै वलु, "प्रभु जो सेरी जरूरत हा।"
\v 35 सो तैस गदहे जो यीशु वलै लैई आए अतै तैस पुर अपणै ओढणा री काठी वणाई करी यीशु जो तैस पुर बहाली दिता।
\v 36 जैहणै सो गदहे पुर वैही करी यरूशलेम जो चलु ता मणु री भीड़ अपणै ओढ़णा बत्ता मन्ज वछान्दी गैई।
\v 37 जैहणै तियें जैतून पहाड़ री सोआली लाई लाणा ता तसेरै चेलै अतै सब मणु तसेरै सब चमत्मारा जो जेडै तियें अपणी हाख्री हेरूरै थियै याद करी के जोरा जोरा सितै गान्दै-बजान्दै अतै प्रमात्मै री जय-जयकार करना लगै:
\q1
\v 38 धन्य हा सो राजा, जैडा प्रभु रै नां सितै इन्दा हा !
\q2 स्वर्गा मन्ज शान्ति अतै अम्बरा मन्ज जय-जयकार भोआ !"
\p
\v 39 ता भीड़ा थऊँ कुछ फरीसी तैस सोगी वळणा लगै, "हे गुरू, अपणै चेलै जो झिड़क ।"
\v 40 ता यीशुए वलु, "अऊँ तुसु सोगी वलदा अगर यह चुप भुच्ची गै ता इन्या नड्डा वक्की नकैणा।"
\s यरूशलेम तांऐ विलाप
\p
\v 41 जैहणै सो यरूशलेम रै नेडै पुजु ता तैस नगरा जो हेरी करी सो रुणा लगु
\v 42 अतै वळणा लगु, "कै ही भला भुन्दा कि तु, हाँ हाँ, तु ही अगर खरी गल्ला जो जाणदा, पर अवै तेरी हाख्री मन्ज परदा पैऊरा।
\v 43 क्ओकि ऐसै धैड़ै इणै वाळै हिन जधैड़ी तेरै विरोधी मोर्चा वनी करी तिजो घेरी लैणा, अतै चौं तरफा थऊँ तिजो दवाणा;
\v 44 अतै तेरै बच्चै अतै तिजो मिट्टी मन्ज मिलाई दिणा, अतै तेरा नड्डा सोगी नड्ड वजाई दिणा, क्ओकि तैंई तैस टैमां री किमत ना जाणी जैहणै तिजो पुर कृपा भूई थी।
\s मन्दरा थंऊ व्यपारी जो कढ़णा
\r (मत्ती 21:12-17; मरकुस 11:15-19; यूहन्ना 2:13-22)
\p
\v 45 सो अराधनालय मन्ज गिच्ची करी के तैड़ी बैहुरै व्यापारी जो कढ़णा लगा,
\v 46 ता यीशुए वलु, "पवित्र ग्रन्थ मन्ज लिखुरा, 'मेरा घर प्रार्थना रा घर हा,' पर तुहै ऐतियो ड़ाकु रा अड़ड़ा वणाई दितुरा।"
\p
\v 47 सो रोज अराधनालय मन्ज उपदेश करना लगा; अतै प्रधान याजक, ज्ञानी अतै मणु रै नेता तैसियो मारनै री स्कीम वणाणा लगै।
\v 48 पर कोई पा ना नकैऊं की कै करन, क्ओकि मणु बड़ै चा सितै तैसियो हुणदै थियै।
\c 20
\s यीशु रै अधिकार रा सवाल?
\r (मत्ती 21:23-27; मरकुस 11:27-33)
\p
\v 1 अक्क धैड़ा जैहणै सो मणु जो अराधनालय मन्ज उपदेश दिछु अतै सुसमाचार हुणाऊं करदा थू, ता प्रधान याजक, ज्ञानी, नेता मणु सोगी तसेरै नेड़ै इच्ची खड़िये;
\v 2 अतै वलणा लगै, "असियो दस्स, तु इन्या कमा जो कसेरै हक्का सोगी करदा, अतै ऐसा कुण हा जिनी तिजो यह हक्क दितुरा ?"
\v 3 तिनी तिआं जो जवाव दिता, "अऊँ तुसु थऊँ अक्क गल्ल पुछदा; मिन्जो दस्सा
\v 4 यूहन्ना रा बपतिस्मा स्वर्गा री तरफ थऊँ थू या मणु री तरफा थू?"
\v 5 ता सो अप्पु मन्ज कणैणा लगै, अगर अहै स्वर्गा री तरफ थऊँ दसदा, ता ऐस वळणा, ता तुहै वसवास कयो ना करू?"
\v 6 अतै जे अहै वलदै, 'मणु री तरफा थऊँ, ता ईंआ मणु असुजो नड़्डै मारणी, क्ओकि यह सच मुच जाणदै हिन कि यूहन्ना भविष्यद्धक्ता थू ।"
\v 7 ता तियें जवाव दिता, "असियो न पता सो कसेरी तरफा थऊँ थू।"
\v 8 यीशुऐ तैस जो वलु, "ता मूँ भी तुसियो ना दसणा कि यह कम अऊँ कसेरै हक्का सितै करदा।"
\s दुष्ट किसाना रा दृष्टान्त
\r ( मत्ती 21:33-46; मरकुस 12:1-12)
\p
\v 9 ता सो मणु जो यह दृष्टान्त हुणाणा लगा: "कसकी मणुऐ अंगुरा रा बगीचा लाऊ, अतै जिमीदारा जो ठेका दी करी कई धैडै तिकर परदेसा जो चली गो।
\v 10 फिरी कई धैड़ै बाद जैहणै अंगुरा री फसला रा टैम आ ता तिनी अपणै नौकरा जो तिआं जिमीदारा बल्लै भैजु कि कुछ फळा रा हिस्सा लैई ईन, पर तियें जिमीदारै सो नौकर मारी मारी करी खाली हथ्थै दड़ाई लाये
\v 11 फिरी तिनी अक्क होर नौकर भैजु, अतै तियें तैस जो भी मारी मारी अतै बेईज्जैती करी के फेरी भैजु।
\v 12 फिरी तिनी मालकै त्रेय्आ नौकर भैजु, ता फिरी तियें तैस जो भी मारी मारी के भैजु।
\v 13 ता तिनी अंगुरा रै बगीचे रै मालकै सोचु, 'अऊँ कै करू ? मूँ अपणै प्यारै जिनै पुत्रा जो भेजणा, भूच्ची सकदा सो सेरा आदर-मान करण।'
\v 14 जैहणै जिमीदारै तसेरै पुत्रा जो इन्दै हेरू ता अप्पु मन्ज कणैणा लगै, 'यह ता वारिस हा; ऐसियो मारी दिन ता यह सब मिरास इन्दी भुच्ची गाणी हा।'
\v 15 ता तियें जिमीदारै तैसियो वगीचै थऊँ बाहर नी करी मारी दिता। ता यीशुऐ पुछु, 'मिन्जो दस्सा जैहणै तैस मालका जो पता लगाणा ता तैस ईयां जिमीदारा सोगी कै करणा ?
\v 16 कै तैस ईच्ची करी तिआं सबी जो मारी ना दिणा, अतै तैस अंगुरा रा बगीचा कसकी होरी जो ना दि दिणा।" ता हुणणै वाळैं वलणा लगै। "प्रमात्मा करा ऐसा ना भोआ।"
\v 17 यीशुऐ तआंरी कनारी हेरू अतै वलु, "कै तुहै जाणदै पवित्र शास्‍त्रा मन्ज कै लिखूरा:
\q1 'जैस नड्ड़ा जो मिस्त्रिये बेकार ठहराऊ थू,
\q2 सो नड्ड ही कोणै रा सिरा वणु।'
\p
\v 18 जैस कसी तैस नड्ड़ा पुर पैणा तैस मरी गाणा, या जे सो नड्ड कसकी पुर पैला ता भी तैस सो पिह दिणा।"
\s कैसर जो कर दिणा
\r (मत्ती 22:15-22; मरकुस 12:13-17)
\p
\v 19 तैस टैमैं ही ज्ञानी अतै प्रधान याजक तैसियो पकड़ना चाहन्दै थियै, क्ओकि सो समझी गै यह गल्ल तिनी तिआं जो ही कणैई थी, पर सो तसेरै सोगी चलुरै मणु थऊँ ड़री गै।
\v 20 तसेरी कोई गलती या कमजोरी पकड़नै तायें तियें अपणै कुछ मणु तसेरै चेलै रै भेषा मन्ज तैसा भीड़ा मन्ज भेजै कि सो तसेरी खबर तिआं जो दिन्दै रैहन, अतै सो रोमी राज्यपाल वलै तसेरी शिकायत करी सकन।
\v 21 ता तियें मणुए तैस थऊँ पुछु, "हे गुरू, अहै जाणदै तु ठीक बलदा अतै सिखांदा भी हा, अतै कसी रा पक्ष भी ना लैन्दा, पर प्रमात्मैं रा रस्ता सच्चाई सितै दसदा।
\v 22 अहै पुछणा चाहन्दै, कै कैसर जो कर दिणा ठीक हा या ना?"
\v 23 सो तंयारी चलाकी जो जाणी गो, अतै तिआं जो वलु, अक्क दीनार मिन्जो दसा।
\v 24 ऐत मन्ज कसेरा नां अतै छाप लगुरी हा ?" तियें वलु, "कैसर रा।"
\v 25 ता यीशुए तिआं जो वलु, "जैडा कैसर रा हा सो कैसर जो देआ; अतै जैडा प्रमात्मैं रा हा सो प्रमात्मैं जो देआ।"
\v 26 सो तसेरै जवाव हुणी करी हैरान भुच्ची करी चुप रैह, अतै तैसियो फसाई ना सकै
\s मरनै थंऊ बाद दोवारा जीणा अतै बैह
\r (मत्ती 22:15-22; मरकुस 12:13-17)
\p
\v 27 तैहणै कुछ सदूकी जेड़ै वलदै थियै कि मरनै थऊँ वाद फिरी जी उठणा हा कि ना, सामणैं इच्ची करी तैस थऊँ पुछणा लगै,
\v 28 "हे गुरू, मूसा रै विधान मन्ज असू तायें यह लिखुरा, 'अगर कोई मरी गच्छा, अतै तसेरी लाड़ी जिन्दा भोआ पर कोई औलाद ना भोआ, ता तैस मणु रा भाई तैहा विधवा सितै वैह करी के अपणै भाई तायें वंश पैदा करा।'
\v 29 मना कोई सत भाई थियै, पैहला भाई वैह करी के बिना वच्चै रा मरी गो।
\v 30 फिरी दुये अतै त्रिये भी तैहा ही जनानी सितै वैह करी लैऊ
\v 31 ईयां ही सो सब सत बिना वच्चै रै मरी गै।
\v 32 आखिरा मन्ज सो जनानी भी मरी गई।
\v 33 ठेरैतायें जीणै थऊँ बाद सो जनानी तिआं मन्ज कसेरी भूणी हा, क्ओकि सो ता सबी री लाड़ी थी।"
\v 34 यीशुऐ तिआं सोगी वलु, बैह ता धरती पुर मणु तायें हा।
\v 35 पर मरनै थऊँ बाद स्वर्गा मन्ज ईया कुछ ना भूणा। तैड़ी ना बैह भूणै, अतै ना ही बैह तायें कसकी जो दिणा
\v 36 तिआं कदि भी ना मरना, सो स्वर्गदूता सैई भुणै अतै दोवारी जी भूणै री वजह थऊँ प्रमात्मा री औलाद भूणै।
\v 37 पर मरूरै जिणा या ना? मुसा भी एह गल्ल सावित करी गच्छुरा, जैहणै तिनी झिन्ड़ा री कथा रै बारै मन्ज लिखुरा। मूसा प्रभु जो अब्राहम, इसहाक, अतै याकूब रा परमेश्वर भी वलदा हा
\v 38 प्रमात्मा मुरदै रा ना पर जिन्दै रा प्रमात्मा हा; क्ओकि तसेरै नेड़ै सब जिन्दै हिन।"
\v 39 यह हुणी करी कुछ ज्ञानी मणु वलणा लगै, "हे गुरू तैई बड़ा छैळ बलु हा।"
\v 40 फिरी तियें यीशु थऊँ पुछणैं री होर हिम्मत ना करी।
\s मसीहा कसेरा पुत्र हा?
\r (मत्ती 22:41-46; मरकुस 12:35-37)
\p
\v 41 फिरी यीशुऐ तिआं थऊँ पुछु, "मसीह जो दाऊद री औलाद किंआ वलदै हिन ?
\v 42 दाऊद भजन संहिता री कताबा मन्ज अप्पु ही बलदा:
\q2 'प्रभुऐ मेरै प्रभु सितै वलु,
\q1
\v 43 मेरै सज्जी कनारी बैह्,
\q2 जैहणै तक अऊँ तेरै बैरीयों तेरै पैरा थलै ना करी दिछुं।'
\p
\v 44 दाऊद ता तैसियो प्रभु बलु करदा; ता फिरी सो तसेरी औलाद कियां हा ?"
\s ढ़ोन्गी मणु थंऊ सावधान
\r (मत्ती 23:1-36; मरकुस 12:38-40)
\p
\v 45 जैहणै मणु तसेरी गल्ला हूणु करदै थियैं ता तिनी अपणै चेलै सितै वल्लु,
\v 46 "झूठै ज्ञानी मणु थऊँ चौकनै रेआ, जियां जो लम्बै-लम्बै चोळै लाणा अतै बजारा मन्ज मणु थऊँ नमस्कार हुनणा अतै आराधनालय मन्ज या धाम-दाबता मन्ज उच्चै जिनै सिहासना पुर बैहणा खरा लगादा हा।
\v 47 एह मणु जो दसणै तायें कसकी विधावा रै घरै प्रार्थना रै भानै गान्दै अतै तंयारै घरा जो लूटदै हिन : ईंआ जो बड़ा भारी दण्ड़ मुळणा।"
\c 21
\s कंगाल विधवा रा दान
\r (मरकुस 12:41-44)
\p
\v 1 जैहणै यीशु आराधनालय मन्ज थू, ता तिनी तैड़ी कई धनवानां जो दान पात्रा मन्ज अपणा-अपणा दान पान्दै हेरू।
\v 2 तिनी तैड़ी अक्क गरीबण विधवा जो भी दान पात्रा मन्ज दोई कोऊडी़ चढादैं हेरी।
\v 3 ता यीशुऐ वलु, "अऊँ तुसू सोगी सच वलदा कि एहै गरीब विधवै सबी थऊँ जायदा दान दिता हा।
\v 4 क्ओकि बाकि सबीये अपणी-अपणी कमाई री बढ़ोतरी थऊँ दान पाऊ हा, पर ऐहै अपणी कमी थऊँ मतलब अपनी सब कमाई पाई दिती हा।"
\s मन्दरा रै विनाश री भविष्यवाणी
\r (मत्ती 24:1,2; मरकुस 13:1,2)
\p
\v 5 जैहणै कुछ मणु अराधनालय रै वारै मन्ज बलु करदै थियै कि यह किन्है छैल नड्ड़ा अतै दान करूरै समाना सितै सजाऊँरा, ता तिआं जो यीशुऐ वलु,
\v 6 "ऐसा टैम ईणै वाळा हा, जधैड़ी इंया नड्डा पुर नड्ड ना रैहणा सब कुछ बरबाद भूची गाणा।"
\s मुसिवता अतै क्लेश
\r (मत्ती 24:3-14; मरकुस 13:3-13)
\p
\v 7 तिआं मन्ज कुछ मणु यीशु थऊँ पूछणा लगै, "हे गुरू, यह सब कैहणैं भूणा? जैहणै ईयां गल्ला पुरी भूणै वाळी भुणा तैहणा री कै नशाणी भुणी ?"
\v 8 तिनी वलु, "चौकनै रेआ कि कोई तुसियो ठगा ना, क्ओकि मतै मेरै नां लैईकरी वलणा, 'अऊँ सोईआ हा,' अतै यह भी वलणा कि, 'अन्त समा चली आ।' तुहै तिआं पिचो मत चली पैन्दैं।
\v 9 जैहणै तुहै लड़ाई झगडै़ री खबर हुणन ता ड़री मत गान्दै, क्ओकि ईंआ जरूर भूणा; पर तैहणैं भी अन्त ना भूणा।"
\p
\v 10 ता यीशुऐ वलु, "जाति पुर जाति अतै राज्य पुर राज्य राज करणा,
\v 11 बड़ै-बड़ै भूकम्प भूणै, अतै जगह-जगह अकाल अतै महामारी पैणी, अतै अम्बरा मन्ज ड़रावणी गल्ला अतै नशाणी प्रकट भूणी हिन।
\v 12 पर ईंआ सबी गल्ला थऊँ पैहलै तिआं मेरै नां लैई-लैई करी तुसियो पकड़ाणा, दु:ख दिणा अतै तुसु पुर पंचायत वहालनी हा, राज्य या प्रधाना रै सामणैं तुसियो लैईणा अतै जेला मन्ज पाणा
\v 13 मेरै बारै मन्ज दसणै रा तुसु बलै यह ही मौका भूणा।
\v 14 ठेरैतायें पैहलै थऊँ यह चिन्ता मत करदै कि असु कै वलणा अतै कै जवाव दिणा।
\v 15 क्ओकि तैहणैं मूँ तुसियो ऐसै बोल अतै ज्ञान दिणा कि तुन्दै कसी भी विरोधी तुन्दा सामना या खण्ड़न ना करी सकणा।
\v 16 तुन्दै माता-पिता, भाई, रिश्तैदारा, अतै यारा कारा भी तुहै पकड़ाई दिणैं; ऐठी तक की तुहै मरवाई भी दिणैं।
\v 17 मेरै नां री बजहा थऊँ मणु तूसु थऊँ नफरत करनी हा।
\v 18 पर तुन्दा अक्क भी बाल बाँका तिआं ना करी सकणा।
\v 19 अपणै धीरजा सोगी तुसु अपणै प्राणा जो वचाई रखणा।
\s यरूशलेम रै विनाश री भविष्यवाणी
\r (मत्ती 24:15-21; मरकुस 13:14-19)
\p
\v 20 "जैहणै तुहै यरूशलेम जो सेना रै घेरै मन्ज हेरलै ता जाणी लै कि तैस पक्का उजड़ी गाणा।
\v 21 ता तैस टैमं जेड़ै यहूदीया रै प्रदेसा मन्ज भुन सो पहाड़ा जो नह्ही गान; अतै जेड़ै यरूशलेम मन्ज भोलै सो बाहर निकळी गच्छैं; अतै जेड़ै ग्राँ मन्ज भोलै सो तैड़ी थऊँ बाहर मत गान्दै।
\v 22 क्ओकि यह वदला लैणैं रै धैडै भूणै हिन, जैत मन्ज प्रमात्मा री लिखुरी गला पुरी भूची गाणी।
\v 23 तिआं धैड़ै मन्ज जैड़ी गर्भवती भूणी अतै जैड़ी दूध पियाणै वाऴी माँ भूणी तिआं पुर हाय! क्ओकि ईयां तायें बड़ै बुरै धैड़ै भूणै हीन।
\v 24 तिआं सबी जो बड़ी बेरहमी सितै मारी दिणा, अतै गुलाम बणाई करी होरी देसा मन्ज भैजी दीणै। अतै जैहणै तिकर अन्य जाति रा टैम पुरा ना भूच्ची गला तैहणै तिकर यरूशलेम अन्य जाति पैरा थळै रौदणा हा।
\s मणु रै पुत्रा रा दोवारा इणा
\r (मत्ती 24:29-31; मरकुस 13:24-27)
\p
\v 25 "सुरज, चाँद, अतै तारै मन्ज होर जिनै नशाण हूजणै हीन; अतै धरती मन्ज हर मणु पुर विपदा भूणी हा। क्ओकि तिआं समुद्रा रा गड़गड़ात अतै लहरा री छैड़ा थऊँ ड़री गाणा।
\v 26 ड़रा री वजह थऊँ दुनिया मन्ज ईणैवाळी विपदा जो हेरदै-हेरदै मणु री जानी मन्ज जान ना रैहणी, क्ओकि अम्बरा पुरी ताकता सितै हिली नकैणा।
\v 27 तैहणैं तिआं मणु रै पुत्रा जो सामर्थ्य अतै बड़ी जय-जयकार सितै बदळा मन्ज ईन्दै हेरणा।
\v 28 जैहणै ईया भूणा लगला ता, सिधै भूच्ची करी अपणै मुन्ड़ा ऊपर चूकैं; क्ओकि तुन्दा छुटकारा नेडै भूणा।"
\s अंजीरा रै रूखा रा उदाहरण
\r (मत्ती 24:32-35; मरकुस 13:28-31)
\p
\v 29 यीशुऐ तिआं जो अक्क दृष्टान्त हुणाऊं: "अंजीर रै रूखा अतै सब रूखा जो हेरा।
\v 30 जियां जियां तैत मन्ज लून्गा नकैन्दी, ता तुसियो पता लगी गान्दा कि तोन्दी लगी पैई हा।
\v 31 ईंआ जैहणै तुहै यह गला भून्दै हेरन ता जाणी लें कि प्रमात्मा रा राज्य तुन्दै नैड़ै हा।
\v 32 अऊँ तूसु सोगी सच वलदा कि जैहणै तक यह गल्ला ना वित्तली तैहणैं तिकर युगा रा अन्त ना भूणा।
\v 33 अम्बर अतै धरती अपणी जगह थऊँ बदली सकदी हिन, पर मेरी गल्ला कदी ना बदली सकदी।
\s जागदे रेय्आ
\r (मत्ती 24:36-44; मरकुस 13:32-37)
\p
\v 34 "ठेरैतायें सावधान रेआ, ईयां ना भोआ कि तुन्दै मन लापरवाह, शराबी अतै ऐहा जिन्दगी री चिन्ता मन्‍ज सुस्त भूच्ची गान, अतै सो धैड़ा तूसु पुर अक्क फंदै सैईऐ ईच्ची पेआ।
\v 35 क्ओकि सो पुरी धरती पुर सब रैहणैंवाळै पुर ऐस तरीकै ही ईच्ची रैहणा।
\v 36 ठेरैतायें जागदै रेआ अतै हर टैमैं प्रार्थना करदै रेआ कि तुहै ईयां सब ईणैंवाळी घटना थऊँ बचणै अतै मणु रै पुत्रा रै सामणैं खड़णी रै काबळ वणा।"
\p
\v 37 सो दिनै आराधनालय मन्ज उपदेश करदा थू, अतै राती बाहर गिच्ची करी जैतून नां रै पहाड़ा पुर रैहन्दा थू;
\v 38 अतै भ्यागा तड़कै-तड़कै ही सब मणु तसेरी गल्ला हुणनैं तायें आराधनालय मन्ज तैस बल्लै इन्दै थियैं।
\c 22
\s यीशु जो मारने री स्कीम
\r (मत्ती 26:1-5; मरकुस 14:1,2; यूहन्ना 11:45-53)
\p
\v 1 बिना तरकैटे री रोटी रा त्‍योहार ईणैं बाळा थू, जैतियो फसह रा त्‍योहार भी बलदै थियै;
\v 2 प्रधान याजक अतै ज्ञानी-ध्यानी ऐस सोच-विचार मन्ज रैहन्दै थियैं कि यीशु जो कियां जानी थऊं मारन, पर सो मणु थऊँ ड़रदै थियै।
\s यहूदा नां रा धोखेवाज चेला
\r (मत्ती 26:14-16; मरकुस 14:10,11)
\p
\v 3 फिरी शैताने यीशु रा यहूदा इस्करियोती नां रा अक्‍क चेला भटकाऊँ।
\v 4 यहूदे प्रधान याजक अतै तंयारै नेतै सोगी सोच-विचार कुरू कि सो यीशु जो कियां पकड़ाई सकदा।
\v 5 तियें बड़ै खुश भुची करी यहूदा जो वचन दिता कि जे तू यीशु जो पकड़ाई दिला ता असै तिजो पैसे दिलै।
\v 6 यहूदा मन्‍नी गो अतै यीशुओ पकड़ाणै रा मौका हेरना लगा कि जैहणै भीड़ ना भोली तैहणैं यीशु तंयारै हत्थै पकड़ाई दिणा।
\s चेलै सोगी फसह रै त्यौहारा रा आखरी भोज
\r (मत्ती 26:17-25; मरकुस 1412-21; यूहन्ना 13:21-30)
\p
\v 7 फिरी फसह रा त्‍योहार चली आ, ऐस त्‍योहारा बाळै धैड़ै मणु भेड़ु री बल्‍ली दिन्‍दे थियै।
\v 8 यीशुऐ पतरस अतै यहून्ना जो ऐह बल्‍लु; "गच्छा सबी तायें फसह री तयारी करा।"
\v 9 तियें यीशु थऊँ पुछु, "तू कढ़ी चाहन्दा कि अहै तिजो तायें फसह तयार करन ?"
\v 10 यीशुऐ जवाब दिता, " यरूशलेम मन्ज तुन्‍दै पैर पान्‍दै हि अक्क मणु पाणी रा घड़ा चुकरै तुसियो मुळणा। जैस घरा मन्ज सो गच्छा; तुहै तसेरै पिच्चै चली गच्छै।
\v 11 ता तैस घरा रै मालका सितै बल्लैं कि: 'असै यीशुऐ तिजो थऊँ पुछणैं जो भैजे हिन कि तिजो बलै परोणै जो रैहणै रा कमरा कुण जिना हा, जैड़ी यीशु अपणै चेलै सोगी फसह खाई सका?"
\v 12 तैस तुसियो बोढ़ीओ लैई गाणा जैड़ी अक्क कमरा पैहला थऊँ ही सजाई करी थैऊँरा भूणा; तुसु तायें सो ही जगह भूणी हा अतै तैड़ी ही तुहै फसह तैयार करैं।
\v 13 ता चेलै तैस नगरा जो गै, अतै तियें सब कुछ यीशु रै कहणैनें रै मुतावक हेरू अतै फसह तैयार करू।
\s प्रभु भोज
\r (मत्ती 26:26-30; मरकुस 14:22-26; 1कुरिथियो 11:23-25)
\p
\v 14 जैहणै त्‍योहारा रा टैम चली आ ता, यीशु अपणै बारह खास चेलै सोगी खाण खाणा बैईठा।
\v 15 ता यीशुऐ अपणै चेलै सोगी बल्‍लु, "मेरी बड़ी तमन्ना थी कि अऊँ दु:ख भोगणै थऊँ पैहलै यह फसह तुसु सोगी खाऊँ।
\v 16 क्ओकि अऊँ तुसु सोगी बलदा जैहणै तक प्रमात्मैं रै राज्य मन्ज ऐस त्योहारा रा मकसद पुरा ना भुच्ची गाला तैहणैं तक यह फिरी कदी ना खाणा।"
\v 17 ता यीशु दाखरस सितै भरूरा कटोरा लैऊ अतै प्रमात्मैं रा धन्यवाद करू अतै बल्‍लु, "ऐतियो लेया अतै अप्पु मन्ज बन्ड़ी करी पी लेआ।
\v 18 क्ओकि अऊँ तुसु सोगी बल्‍दा कि जैहणै तिकर प्रमात्मैं रा राज्य ना चली अईया, तैहणैं तक मूँ दाखरख कदी ना पिणा।
\v 19 फिरी तिनी रोटी लैई, अतै प्रमात्मैं रा धन्यवाद करी के त्रोड़ी अतै चेलै जो एह बल्‍ली करी दिती कि, "यह मेरा शरीर हा जैड़ा कि तुसु तायें दितुरा मिन्जो याद रखणें तायें ऐस कमां करू करैं।"
\v 20 इन्‍नी साहभे यीशुऐ खाणै थऊँ बाद कटोरै जो भी ऐह बल्ली करी चेलै जो दिता कि, "ऐह दाखरस रा कटोरा मेरै तैस खूना मन्‍ज जेड़ कि तुसु तांये बहऊरा, अक्क नोई कसम हा।
\v 21 पर हेरा, मिन्जो पकड़ाणै बाला ता मिन्जो सोहगी खाण खाणा बैहुरा।
\v 22 क्ओकि मणु रै पुत्रा सोगी ता प्रमात्मैं री इच्छा रै मताबक ईंआ ही भूणा, पर मिन्जो पकड़ाणै वाळै पुर बड़ा बुरा टैम इणै वाळा हा !"
\v 23 ता चेलै अप्पु मन्ज अक्की दुयेओ पुछणा लगै कि असु मन्ज ऐसा कुण हा जैस यह कम कमांणां?
\s अक्की दूऐ री सेवा करा
\p
\v 24 ता फिरी तैड़ी चेलै मन्ज बैहस-बाजी शुरू भुच्ची गई, कि असु मन्ज मोट्आ कुण हा।
\v 25 ता यीशुऐ चेलै सितै बल्लु, ऐस दुनिया रै राज्य अतै बड़ै-बड़ै नेता लोग अपणै मणु पुर हक्क जमांदै हिन, अतै तिआं जो मणु उपकार करनै वाळै बलदै हिन।
\v 26 पर तुहै इन्यां मत बणदै; अतै तुसु मन्ज जैडा मोट्आ भुला सो हल्कै सेईएँ अतै जैडा प्रधान भुला सो नौकरा सेईएँ बणा।
\v 27 क्ओकि मोट्आ कुणआ, जैडा खाणा बैहुरा सो या जैडा सेवा करू करदा सो? कै मोट्आ सो निआ जैडा खाणा बैहुरा ? पर अऊँ ता तुसु मन्ज नौकरा सेईएँ हा।
\p
\v 28 "तुसै सो हिन, जैड़ै मेरी परीक्षा रै टैमैं मेरी सोगी-सोगी रैह;
\v 29 अतै जियां मेरै पिते मिन्जों तायें अक्क राज्य दितुरा, तिआंई अऊँ भी तुसु तायें अक्क राज्य दिन्दा,
\v 30 ताकि तुहै मेरै राज्य मन्‍ज मिजो सोगी बैही करी खान-पीण ही ना, बल्कि सिंहासना पुर बैही करी इस्त्राएला रै बारह गोत्रा रा न्याय भी करन।
\s पतरस रै मुकरनै री भविष्यवाणी
\r (मत्ती 26:31-35; मरकुस 14:27-31; यूहन्ना 13:36-38)
\p
\v 31 "शमौन, हे शमौन ! हेर, शैताने तुसु मणु जो मँगी लैऊरा हा कि सो तुसु जो कणका सैईएँ फटका
\v 32 पर मैई तेरै तायें प्रमात्मैं सितै प्रार्थना करीआ कि तेरा विस्‍वास कमजोर ना भोआ; अतै जैहणै तु अईआ ता तु अपणै भाई जो भी विस्‍वास मन्ज पक्का बणाई सका।
\v 33 पर पतरस वळणा लगा, "हे प्रभु, अऊँ तिजो सोगी जेला मन्ज गाणा ता छड़ पर मरनै जो भी तैयार हा।"
\v 34 यीशुऐ बल्लु, "ओ पतरसा, अऊँ तिजो सोगी बल्लदा कि अज्‍ज कुक्कड़ा री बाँग दिणैं थऊँ पैहलै तुद त्राई बरी मिन्जो ना पछैन्णां, तुद बलणा कि अऊँ तिजो ना जाणदा।"
\s बटुआ, झोळी अतै तलवार
\p
\v 35 फिरी यीशुऐ चेलै सितै बल्लु, "जैहणै मैई तुसियो बटुऐ, झोल्ळी, अतै बिना जुटटै रा भैजु थू, ता कै तुसिओ कसकी चिजा री कमी भुई थी ?" तियें बल्लु, "कसी भी चिजा री कोई कमी ना भुई।"
\v 36 ता यीशुऐ फिरी चेलै सितै वल्लु, "पर अबै जैस बलै बटुए भून सो बटुए लेआ अतै जैस वलै झोल्ळीआ सो झोल्ळी लेआ, अतै जैस वलै तलवार ना भोआ सो अपणै कपड़ै वेचीकरी तलवार खरीदी लेआ।
\v 37 क्ओकि अऊँ तुसु सोगी सच वल्लदा, कि ग्रन्था मन्ज मिन्जो तायें लिखुरा: कि तसेरी गिणती अपराधी सोगी भूणीआ, ऐसा गप्‍पा रा मिन्‍जो तांईं पूरा भूणां जरूरी हा, क्‍जो कि यह सब गप्‍पा मेरै बारै मन्‍ज पूरी भूणै बाळी हिन।
\v 38 तियें बल्‍लू , हेर प्रभु, ऐठी दोई तलवारा हिन: यीशुऐ बल्‍लू बड़ी हिन।
\s जैतून रै पहाड़ा पुर यीशु री प्रार्थना
\r (मत्ती 26:36-46; मरकुस 14:32-42)
\p
\v 39 ता फिरी यीशु तैस कमरै थऊँ नकेई करी रोजा सैईएँ जैतून नां रै पहाड़ा जो गो। तसेरै चेलै भी तैस सोगी चली पै।
\v 40 तैहा जगह पहुँजी करी यीशुऐ चेलै जो बल्लु, "प्रार्थना करा की तुन्दा कोई इम्तहान ना भोआ।"
\v 41 यीशु अप्पु तिआं थऊँ थोड़ी दुर गिच्ची करी पैरा रै भारै बैही करी प्रार्थना करना लगु,
\v 42 "हे पिता, अगर तु चाआ ता ऐस दु:खा रै कटोरै जो मिन्जो थऊँ दुर करी लेआ, तांभी मेरी ना पर तेरी ही इच्छा पूरी भोआ।"
\v 43 ता तैहणै स्वर्गा थऊँ अक्क स्वर्गदूत सामणै आ अतै तिनी यीशु जो ताकत दिती।
\v 44 यीशु बड़ा ही परैशान भुची करी प्रार्थना करना लगा, सो ऐतणां आत्‍मां मन्‍ज दुखा सितै भरी करी प्रार्थना करना लगु, अतै यीशु रा पसीनां ईयां निकलना लगा जिंआ कि खून टपकणां लगुरा भोआ।
\v 45 फिरी सो प्रार्थना थऊं उठू अतै अपणै चेलै बलै इची करी तिआं जो सुसति मन्‍ज सून्‍दा हैरू।
\v 46 ता यीशुऐ चेलै जो बल्‍लू, "तुसै सतूरै कजो हिन ? उठा, प्रार्थना करा कि तुन्‍दा कोई इम्‍ताहन ना भोआ।"
\s यीशु जो धोखे सिते पकड़ाई दिता
\r (मत्ती 26:47-56; मरकुस 14:43-50 यूहन्ना 18:3-12)
\p
\v 47 यीशु तुणां बल्‍लू ही करदा थू कि, तैठी अक्‍क बड़ी भारी भीड़ आई अतै यीशु रै बाहरा चेलै थऊं, जैसेरा नां यहूदा थू, तयांरी अगो-अगो चलुरा थू। सो यीशु बल्‍लै आ ताकि सो यीशु रा पक्‍कू लैई सका।
\v 48 पर यीशु तैस सितै बल्‍लु, “ओ यहूदा, कै तू पक्‍कू लैई करी मणु रै पुत्रा जो पकड़ऊ करदा?”
\v 49 जेड़ै यीशु रै सोगी थियै तिआं हैरू कि ऐठी ता कुछ होर ही भूणै बाला, तो सो बलणां लगै, “हे प्रभु कै असै तलवार चलान?”
\v 50 पर तिआं थऊं अक्‍की चेलै तलवार चलाई करी महायाजका रै अक्‍की दासा रा कन ही बड़्‍ड़ी दिता।
\v 51 यह हैरी करी यीशुऐ बल्‍लू, “अबै बस करा! अतै यीशुऐ तसेरा कन छूई करी ठीक करी दिता।"
\v 52 ता यीशुऐ महायाजका, मन्‍दरा रै पैहरैदारा रै नेतै बजुर्ग धर्मी मणु सितै, जैड़ै कि यीशु जो पकड़ना छूरै थियै, बल्‍लू, “कै तुसै मिन्‍जो डाकू समझी करी तलवारा अतै होठे लेई करी पकड़ना आये हिन?”
\v 53 जैहणै जे अऊँ मन्‍दरा मन्‍ज तुसु सोगी हर बेलै थू, ता ता तुसै मिन्‍जो सोगी हथ्थ ना लऊ। पर ऐह तुन्‍दा टैमआ कि जैहणै शैतान राज्य करदा
\s पतरस रा इन्कार
\r (मत्ती 26:57, 63-75; मरकुस 14:53,54, 66-72; यूहन्ना 18:12-18, 25-27)
\p
\v 54 जेडै यीशु जो पकड़ना छूरै थियै तिये यीशु पकड़ु अतै लैई गै। पतरस दूर-दूर रैई करी यीशु रै पिछै-पिछै आ।
\v 55 पर मणु जैहणै अंगणां मन्‍ज अगी जळाई करी तठेरी चों कनारि बैहहै ता पतरस भी तिआं सोगी बैही गो।
\v 56 अग्‍गी री लौई मन्‍ज अक्‍की नौकराणी पतरस तैठी बैहुरा हैरू। तैसै तसेरी कनारी हैरी करी बल्‍लू, “यह मणु भी यीशु सोगी थू।”
\v 57 पर पतरस ना करी के बलणां लगा, “ओ जनानिऐ, अऊँ ऐस मणु जो ना जाणदा।”
\v 58 थोड़ी देरी बाद अक्‍क होर मणु पतरस जो हेरी करी बलणां लगा, तू भी ता यीशु री टोली थऊँ अक्‍क हा।” पर पतरसे बल्‍लू, “ओ भलया माणंसा अऊँ सो नियां जैडा तू मिन्‍जो समझु करदा।”
\v 59 कोई ज्‍यादा देर ना भुई थी कि अक्‍क होर मणु बड़ा जोर दी करी बलणां लगा, “जरूर यह मणु यीशु सोगी थू। क्‍योकि हेरा एह ता गलील वासीआ।”
\v 60 पर पतरसे बल्‍लू, “ओ भलया मणुआ, अऊँ ना जाणदा तू कसेरै बारै मन्‍ज गप्‍प करू करदा।” सो हल्‍ली गप्‍प करू ही करदा थू कि तैसी टैंमै कुक्‍कड़े बांग दी दिती।
\v 61 अतै यीशुऐ पतरसा री कनारी नजर लाई करी हैरू। ता पतरसा जो यीशु रा बलुरा वचन याद आ कि, “अज कुक्‍कड़ा रै बांग दीणै थऊं पैहलै तुद मेरा तराई बरी इन्कार करना।”
\v 62 तूणां याद ईन्दै सितै ही सो बाहरा जो चली गो अतै फुटी-फुटी करी रूणां लगू।
\s यीशु रा अपमान
\r (मत्ती 26:67,68; मरकुस 14:65)
\p
\v 63 जियां मणुऐ यीशु जो पकड़ुरा थू सो तैसरी वेज्‍जैती करी के तैसओ मारना लगै।
\v 64 यीशु री हाखी पुर पट्‍टी बन्‍नी करी पुछणां लगै, “भविष्‍वाणी कर कि तिजो कुन्‍णी मारूआ?”
\v 65 अतै तिये मणुऐ यीशु री बड़ी वेज्‍जैती करनै तांईं कई बुरी-बुरी गप्‍पा बल्‍ली।
\s महासभा रै सामणै यीशु
\r (मत्ती 26:59-66; मरकुस 14:55-64; यूहन्ना 18:19-24)
\p
\v 66 जैहणैं दिन भुआ ता महायाजका, धर्मशास्त्री अतै मणु रै बजुर्ग नेतै री सभा भुई अतै सो यीशु जो अपणी सभा मन्‍ज लैई गै।
\v 67 तियें पुछु, “असु जो दस कि तू मसीह हा कि कुण हा?” यीशुऐ बल्‍लू , “जे अऊँ तुसु जो बल्‍लू ता तुसु मेरा विस्‍वास ना करना।
\v 68 अतै जे अऊँ पुछुं ता तुसु जबाब ना दिणां।
\v 69 पर अज्‍जा थऊं बाद सर्वशक्‍तिमान परमात्‍मे मणु रै पुत्र जो अपणी सज्‍जी कनारी बहालणां।”
\v 70 सो सब बलणां लगै, “ता कै तू परमात्‍मे रा पुत्र हा?" यीशुऐ बल्‍लू, हाँ अऊँ हा।
\v 71 ता तियें बल्‍लू, “अबै असू जो कसी भी किस्‍मां रै सबूता री जरूरत नियां। असै खुद सेरै मुऐ एह सब गप्‍पा हुणी हिन।”
\c 23
\s पिलातुस रै सामणै यीशु
\r (मत्ती 27:1,2,11-14; मरकुस 15:1-5; यूहन्ना 18:28-38)
\p
\v 1 ता धर्म सभा रै सब मैम्‍बर उठै अतै यीशु जो पिलातुसा बल्‍लै लैई आऐ
\v 2 तैठि ईच्‍ची करी सो यीशु पुर यह दोष लाणा लगै कि, "यह यीशु मणु जो भकान्‍दा अतै यह राजा कैसर जो कर दीणै जो ना करदा अतै अपणै आपा जो मसीहा बल्‍दा।"
\v 3 पिलातुसै यीशु थऊं पुछु, "कै तूँ यहूदी रा राजा हा?" यीशुऐ जबाब दिता, " हाँ जियाँ कि तूँ अप्‍पु ही बल्‍लू करदा।"
\v 4 ता पिलैतुसै महायाजका अतै मणु जो बल्‍लू, "मिन्‍जो ता ऐस मणु मन्‍ज को दोष नजर ना ईन्‍दा।”
\v 5 पर सो होर भी जोरा सितै बलणां लगै, “इन्‍ई सारै यहूदी इलाकै मन्‍ज मणु जो अपणै वचना सितै भड़काई दितुरा। इनी गलील प्रदेसा थऊं सुरू करूरा थू अतै हेरा अबै यह ऐठी भी इची पुज्‍जु हा।”
\v 6 यह हुणी करी पिलैतुसै पुछु, “कै यह मणु गलीली हा?”
\v 7 पर जैहणै तैस जो पता लग्‍गु कि यह ता हेरोदेसा री कनारी रा हा ता तिनी यीशु जो यरूशलेमा जो भैजी दिता क्‍ओकि हेरोदेस तैस टैमै यरुशलेम मन्‍ज थू।
\s राजा हेरोदेस रै सामणै यीशु
\p
\v 8 राजा हेरोदेस यीशु जो हेरी करी बड़ा खुश भुआ, कओकि सो कईया धैड़ै थऊं चऊ करदा थू कि सो यीशु जो हेरा, तिनी यीशु रै बारै मन्‍ज हुणुरा थू अतै सो यीशु थऊँ कुछ हरैन करनै बाळै चमत्‍कार हेरनै री आशा रखदा थू।
\v 9 तिनी यीशु थऊं कैई गप्‍पा पुछी, पर यीशुऐ कोई उतर ना दिता।
\v 10 महायजाक अतै शास्‍त्री तैठी खड़िऊरै थियै अतै सो यीशु पुर जैतूणै करी दोष लगाई सकदै थियै, लगाऊ करदै थियै।
\v 11 फिरी हेरोदेसै अतै तसेरै सपाईऐ यीशु री बेईज्‍जैती करी अतै मजाक ओड़ाऊँ। हेरोदेसै यीशु जो राजै बाळै कपड़ै लोआई करी बेईज्‍जैती करी अतै फिरी पिलातुस बलै फैरी भैजू।
\v 12 ऐस ही धैड़ै पिलातुस अतै हेरोदेस अपणी दुश्‍मणी जो छड़्‍ड़ी करी अक्‍की दुऐ रै सजण बणी गै।
\s यीशु जो मृत्युदण्ड
\r (मत्ती 27:15-26; मरकुस 15:6-15; यूहन्ना 18:39-19:16)
\p
\v 13 पिलातुसै महायाजका, अफसरा अतै मणु जो हैदी करी तिआं सितै बल्‍लू
\v 14 “तुसै ऐस मणु पुर मुकदमै तांई दोष लगाई करी मिन्‍जो बलै लैई आयै हिन कि यह मणु जनता जो लड़ाई झगड़ै तांऐ भकान्‍दा। हेरा मेंई तुन्‍दै समणै सेरी जांच पड़ताळ करी हा, पर जैड़ै मुकदमै तांई दोष तुसै ऐस पुर लौऊ करदै हिन, सो दोष ता मिन्‍जो ऐस मन्‍ज कुछ ना हुज्‍जु हा।
\v 15 अतै ना ता हेरोदेसा जो हुज्‍जु हा क्‍जो कि तिनी भी सेरी हुणी करी ऐस जो मिन्‍जो बल्‍लै वापस भेजी दिता। हेरा ईनी कुछ भी ईना कम निंआ करूरा जैस बज्‍हा थऊं ऐस जो मौती री सजा दितया गच्‍छा।
\v 16 ऐत तांई मूँ ऐस जो कोड़ै र्मवाणै अतै छड़्‍ड़ी दीणा।”
\v 17 रीति रै मताबक सो तयोहारा रै टैमै तिआं ताईं अक्‍क कैदी कैदा थऊं छड़ी दिन्‍दा थू।
\v 18 ता सब वक्‍की उठै, “ऐस जो मारी देआ अतै असु तांईं बरअब्‍बै जो छड़्‍ड़ी देआ।”
\v 19 बरअब्‍बा कसी लड़ाई-झगड़ै री बज्‍हा थऊं जैडा कि शहरा मन्‍ज भछूरा थू अतै कसी कत्‍ला रै केसा मन्‍ज कैद कट्‍टू करदा थू।
\v 20 पिलातुसै यीशु जो छडणै री मनसा सितै मणु जो फिरी समझऊ।
\v 21 पर तियें जोरा-जोरा सितै डडी करी बल्‍लू, “ऐस जो क्रुसा पुर टुन्‍गी देआ, ऐस जो क्रुसा पुर टुन्‍गी देआ।
\v 22 तिनी तिआं थऊं त्री बारी पुछू, “कजो, इनी कुण जिना गुनाहा करुरा?” मेंई ऐस मन्‍ज मौती री सजा बाळा कोई भी गुनाह ना हेरूआ ऐत तांई मूँ ऐस जो कोड़ै मरऔई करी छड़ी दीणा।”
\v 23 पर मणुऐ बङी हलो-हली पाई अतै सो तसेरी पचोरी पैई गै कि ऐस जो क्रुसा पुर टुन्‍गी देआ, इन्‍नी साभै तयांरा हल्ला पाणाँ होर बधी गो।
\v 24 पिलातुसै सपाई जो हुक्‍म दिता कि जियां मणु चाहन्‍दै हिन तिआंही कमा।
\v 25 ता तिनी तैस मणु जो तिआं मणु री इच्‍छा रै मताबक जैडा कि लड़ाई-झगड़ै अतै कत्ला रै केस मन्ज सजा कट्‍टू करदा थू, छड़्‍ड़ी दिता अतै यीशु जो तिआंरी इच्‍छा री मताबक क्रुसा पुर टुंगणै तांईं सपाई जो दी दिता।
\s यीशु जो क्रुस पुर चढ़ाना
\r (मत्ती 27:32-44; मरकुस 15:21-32; यूहन्ना 19:17-27)
\p
\v 26 जैहणै सपाई यीशु जो लैई चलुरै थियै ता चलदै चलदै तिआं जो रस्‍तै मन्‍ज कुरैनी ग्रां रा अक्‍क मणु मुळु जैसेरा ना शिमौन थू।
\p
\v 27 मणु री बड़ी भारी भीड़ यीशु रै पिचो चलुरी थी। ऐसा भीड़ा मन्‍ज मती भारी जनानी रुन्‍दी पिटिन्‍दी चलुरी थी
\v 28 यीशु तयांरी कनारी फिरी करी बल्‍णां लगा, “ओ यरुशलेम री कुळियों मिन्‍जो तांईं मत रोआ, पर अप्‍पु तांईं अतै अपणै बच्‍चै तांईं रोआ।
\v 29 हेरा, सो दिन ईछू करदै हिन, जैहणै मणु बल्‍णां, “धन हिन सो बे औलादी जनानी! धन हा सो पेट जिन्‍नी बच्‍चै पैदा ना करै! धन हा सो छाती जटेरा दुध बच्‍चै ना पियू।”
\v 30 तैस टैमै
\q1 तिआं पहाड़ा सितै बलणां, “असु पुर ढैई पेआ,
\q2 अतै हपड़ा सितै बलणां कि असु जो ढक्की लेआ।”
\p
\v 31 कजो कि जैहणै मणु सैलै रूखा सितै तूणा बुरा करी सकदै हिन ता हुक्‍कै रूखा सितै कतूणा बुरा करलै।”
\p
\v 32 सो दूँ होरी अपराधी जो यीशु सोगी क्रुसा पुर मारनै तांईं लैई गै।
\p
\v 33 जैहणै सो खोपड़ी नां री जगहा पुजै ता तियै यीशु अतै तिआं दूँ अपराधी जो क्रुसा पुर टुन्गी दिता। अक्‍क अपराधी सजी कनारी टुन्‍गू अतै दुआ खब्‍बी कनारी टुन्गू।
\v 34 ता यीशुऐ बल्‍लू, “हे पिता, ईंआ जो माफ करैं, कजो कि यह ना जाणदै कि यह कै करू करदै हिन ?” तियै लाटरी पाई करी यीशु रै कपड़ै अपु मन्‍ज बन्‍डी लै।
\p
\v 35 मणु अक्क नजर करी के यह सब हेरू करदै थियै। अराधनालय रै अफसर यीशु रा मजाक उड़ारी करी बल्‍लू करदै थियै, “यह ता दुऐ जो बचान्‍दा थू अबै जे यह परमात्‍मा रा मसिया हा अतै तसेरा चुणुरा हा ता अपणै आपा जो बचाई करी दसा।”
\v 36 सपाई भी यीशु रै नेड़ै आयै अतै तसेरा मजाक उड़ाणा लगै। तियें यीशु जो सिरका पयँऊ, अतै बलणा लगै,
\v 37 “जे तू यहूदी रा राजा हा ता अपणै आपा जो बचा।”
\v 38 यीशु रै क्रुसा पुर अक्‍क फट्‍टा लगाई दिता, तैत पुर लिखुरा थू, “यह यहूदी रा राजा हा।”
\s अपणै पापा थंऊ मना फिराणै वाळा अपराधी
\p
\v 39 जैड़ै दुई अपराधी सोगी क्रुसा पुर लटकऊरै थियै, तैत मन्‍ज अक्‍क यीशु री बेईज्‍जैती करी के बलाणा लगा, "कै तू मसीहा निंआ ? जे तू हा ता अप्‍पू जो अतै असु जो भी वचा।"
\v 40 पर दुआ तैस जो फटकारी करी बलणा लगा, "कै तू परमात्‍मै थऊं भी ना डरदा ? तूभी मरनै बाळा।
\v 41 असु जो ता कनूना रै मताबक सजा मुळु करदी हा। कजो कि असै ता कम ही इन्‍हा करूरा, पर इन्‍नी ता कोई ऐसी सजा बाळा कम नियां करूरा।”
\v 42 ता फिरी सो यीशु सितै बलणा लगा, “यीशु जी जैहणै तुसै अपणै राज्या मन्‍ज इल्‍लै ता मेरी सुध जरुर लैं।”
\v 43 यीशुऐ तैस जो बल्‍लू, “अऊँ तिजो सितै सच्‍च बलदा कि, अज ही तुद मिन्‍जो सोगी स्‍वर्गा मन्‍ज भूणां।
\s यीशु री मौत
\r (मत्ती 27:45-56; मरकुस 15:33-41; यूहन्ना 19:28-30)
\p
\v 44 कोई धैड़ै रै त्रीयै पैहरा तिकर सारै देसा मन्‍‍ज घन घोर नैहरा भुची गो।
\v 45 अतै सूर्ज नैहरा भुची गो। यहुदी मन्‍दरा रा पड़दा गबा थऊं फटी करी दुई हिस्‍सै भुच्‍ची गो।
\v 46 यीशुऐ जोरा सितै हक्‍क पाई करी बल्‍लू, “हे पिता परमेश्‍वर, अऊँ अपणी आत्‍मा तेरै तेरै हथ्था मन्‍ज दिन्‍दा।” अतै तूणा बलदै ही प्राण छड़ी दितै।
\v 47 यह हेरी करी फौजा रै अफसरै परमात्‍मा री जय-जयकार करी अतै बल्‍णा लगा, “जरूर यह मणु धर्मी थू।”
\v 48 अतै भीड़ जैड़ी यह हेरनै जो किठिऊरै थी, सो ऐसा घटना जो हेरी करी रुन्‍दै-रून्‍दै तैठी थऊं घरा जो फिरै।
\v 49 पर यीशु रै सब जान-पछान बाळै मणु, जेड़ै कि गलील थऊं यीशु सोगी छुरै थियै, दूर खड़ी करी हेरदै रैह।
\s यीशु रा दाह-संस्कार
\r (मत्ती 27:57-61; मरकुस 15:42-47; यूहन्ना 19:38-42)
\p
\v 50 तैस टैमै यहूदी धर्म मण्‍डळी रा अक्‍क मणु जैसेरा नां यूसूफ थू बड़ा ही धर्मी अतै सज्‍जन मणु थू।
\v 51 सो यहूदी मणु रै इस कमा अतै तंयारै विचारा थऊं खुश ना थू। सो यहूदी मणु रै शहर अमरतियाह रा रैहणै बाळा थू। सो परमात्‍मै रै राज्य री भाळ करू करदा थू।
\v 52 सो पिलातुसा बल्‍लै गो अतै तैस थऊं यीशु री लाहश मन्‍गी
\v 53 तिनी क्रुसा थऊं यीशु री लाहश उतारी अतै मलमला री चादरा मन्‍ज लपेटी करी अक्‍की हपड़ा मन्‍ज कूड़ा सांईं कोरूरी कब्रा मन्‍ज रखी दिती। ऐसा कब्रा मन्‍ज अज्‍जा तिकर कोई भी लाहश ना रखुरी थी।
\v 54 यह अरामा बाळै धैड़ै री तयारी रा दिन थू अतै अरामा रा धैड़ा सुरू भूणै बाळा ही थू।
\v 55 जैड़ी जनानी यीशु सोगी गलीला थऊं छूरी थी सो भी युसूफा रै पिच्छै-पिच्छै गेई अतै तियैं भी तैसा कब्रा जो हेरू। तियैं यह भी हेरू कि यीशु री लाहश किंआ रखी हा।
\v 56 सो फिरी करी आई अतै ईची करी तियैं खुश्‍बुदार चिजा अतै इत्र तयार करी। तियैं धर्म-वयवस्‍था रै मताबक सब्‍ता रै धैड़ै आराम करू।
\c 24
\s यीशु मुड़दै थंऊ जी भुआ
\r (मत्ती 28:1-10; मरकुस 16:1-8; यूहन्ना 20:1-10)
\p
\v 1 हप्‍ते रै पैहलै धैड़ै जनानी भयागिये ही छैऴ जिनी मुसका बाळी चीजा जो जैड़ी तियें त्‍यार करूरी थी, लैई करी यीशु री कब्रा पुर आई।
\v 2 तियें हेरू कि कब्रा रा पत्‍थर ता कब्रा पुर हाई नियां।
\v 3 तियें कब्रा अन्दर गिची करी हेरू ता यीशु री लाहश भी ना थी।
\v 4 जैहणैं सो ऐसा गप्‍पा हेरी करी हैरान भुच्‍छु करंदी थी, ता दौई मणु चमकीलै कपड़ै लऊरै तिआं बल्‍लै इच्‍ची खड़ियै।
\v 5 सो डरी गेई अतै धरती री कनारी मुहँ करी के खड़ी रैई। ता तियें मणुऐ तिआं जनानी सितै बल्‍लू, “तुसै जिन्‍दै यीशु जो मरुरै मन्‍ज कजो तोपू करदी हिन ?
\v 6 सो एठी नियां पर सो ता जी उठुरा। याद करा तिनी गलील मन्‍ज रैहन्‍दै तुसु जो कै बल्‍लुरा थू।
\v 7 ’ऐह जरूरी आ कि, मणु रा पुत्र पापी मणु रै हथै पकड़ाया गच्‍छा, अतै क्रुस पर मारेआ गच्‍छा, अतै त्रिये धैड़ै मरूरै थऊं जी उठा।”
\v 8 ता यीशु री गप्‍पा तिआं जो याद आई।
\v 9 जनानी हटी आई अतै, तियें यीशु रै ग्‍यारा चेलै जो, अतै होरी मणु जो भी यह सब गप्‍पा हुणाई।
\v 10 जियें जे यीशु रै खास चेलै सितै यह सब गप्‍पा हुणाई तिआं मन्‍ज मरियम मगदलीनी, योअन्‍ना, अतै याकूबा री माँ मरियम अतै होर भी मती जनानी थी।
\v 11 पर तिआंरी गप्‍पा खास चेलै जो अतै होरी मणु जो झूठी लगी, अतै तियें ईंआ जनानी रा विस्‍वास ना करू।
\v 12 ता पतरस उठु अतै कब्र री कनारी खिट लाई दिती। कब्रा पुर गिची करी तिनी कफणां री कनारी हैरू अतै जे किछ भछूरा थू, तैत पुर हैरान भुची करी अपणै घरा जो फिरी आ।
\s इम्माऊस रै रस्तै मन्ज दूँ चेलै जो दर्शन
\r (मरकुस 16:12,13)
\p
\v 13 तैस धैड़ै यीशु रै दोई चेलै इम्‍माऊस नां रै अक्‍की ग्रां जो चलुरै थियै। ऐह ग्रां यरूशलेम थऊं कोई सत मील दूर थू।
\v 14 सो यीशु रै बारै मन्‍ज अप्‍पु मां कणैन्‍दै चलुरै थियै।
\v 15 जैहणै सो अप्‍पु मन्‍ज गल-बात करदै, सोच-विचार करदै चलुरै थियै ता तैहणै ही यीशु तिआं बलै आ अतै तिआं सोगी-सोगी चलणां लगू।
\v 16 पर तिआं चेलै री हाख्री मन्‍ज ऐसा पड़दा पैऊरा थू कि सो यीशु जो पछैणी ना सकै।
\v 17 यीशुऐ तिआं थऊं पुच्‍छू, “तुसै चलदै-चलदै कस घटना रै बारै मन्‍ज गप्‍प करू करदै हिन?”
\p
\v 18 जैहणै तियें ऐह हुणु ता सो उदास भुची करी खड़ी गै। तिआं दूँ मन्ज अक्‍क क्‍लियुपास नां रा मणु थू तिनी बल्‍लू, “कै तू यरूशलेम मन्‍ज अक्‍क ऐसा परदेसीआ कि जैसियो एह ना पता कि ईंआ दिनां मन्‍ज यरूशलेम मन्‍ज कै घटना घटीआ?”
\v 19 यीशुऐ पुच्‍छु, “कयो कै भुआ? किनी घटना, अऊँ ना जाणदा?” तियें बल्‍लू , “कै तू यीशु नासरी रै बारै मन्‍ज ना जाणंदा सो परमात्‍‍मे अतै सबी मणु री नजरा मन्‍ज कम्‍मा अतै वचना मन्‍ज ताकतवर नबी थू।
\v 20 इन्दै महायाजक अतै इन्दै सरदारै तैसिओ पकड़वाई दिता ताकि तैसओ मौती रा हुक्म दितआ गच्छा अतै सो क्रूस पुर चढाया गच्छा।
\v 21 पर असिओ ऐसा गप्‍पा री आशा थी कि, ऐस ही इस्राईला जो छुटकारा दिणा अतै ऐसा गप्‍पा जो भच्छूरै अज्ज तराई धैड़ै भुऐ हिन।
\v 22 असु सोगी कुछ जनानी भी थी जिंयै असिओ भी चक्‍करा मन्‍ज पाई दितुरा, जैड़ी भयागा हि यीशु री कब्रा पुर गच्‍छूरी थी।
\v 23 पर तिआं जो कब्रा मन्‍ज यीशु री लाहश ना हुजुरीआ। अतै तियें फिरी करी असु सितै बल्‍लू कि असै स्‍वर्गदूता रा दर्शन हेरूआ अतै स्‍वर्गदूते बल्‍लूआ कि यीशु जिन्‍दा भुची गच्छूरा।
\v 24 ता फिरी इन्दै कुछ साथी कब्रा पुर गिची करी हेरू कि जनानी सच्‍च कणैऊ करदी हिन।”
\p
\v 25 ता यीशुऐ तिआं सितै बल्‍लू, “ओ बुदुओ! तुसै भविष्‍यवक्‍ता री गप्‍पा पुर विस्‍वास करनै तांईं कतुणै ना समझ हिन!
\v 26 कै ऐह जरूरी ना थू कि यीशु यह दुख चुक्‍कदा अतै तां फिरी अपणी महिमां मन्‍ज दाखल भुन्‍दा?"
\v 27 ता फिरी यीशुऐ मूसे थऊं सुरू करी के सबी भविष्‍यवक्‍ता अतै सब पवित्रग्रन्थ मन्‍ज जैठी-जैठी भी अपणै बारै मन्‍ज लिखुरी गप्‍पा रा अर्थ तिआं जो समझाई दिता।
\p
\v 28 गप्‍पा करदै-करदै सो तैस ग्रां रै नेड़ै पुजी गै जैठिओ सो चलुरै थियै। पर तिआं मणु जो ईयां लगु कि यीशु अग्‍गियें ग्रां जो चलुरा हा।
\v 29 पर तियें तैसिओ बलू कि सन्‍ज लगुरीआ भूणां अतै धैड़ा भी घरही गच्‍छूरा ता अज्‍ज असु सोगी ही रेआ, ता यीशु मन्‍नी गो अतै तिआं सोगी रैहणा अन्दरा जो चली गो।
\v 30 जैहणै यीशु तिआं सोगी खाण-खाणां बैहु ता यीशुऐ रोटी लैई करी परमात्‍मे रा धन्‍यावाद करू, अतै रोटी तिआं जो दीणां लगू।
\v 31 ता चेलै री ह्राखरी खुली गई, अतै तियें यीशु पछैणी पऊँ पर यीशु तिंआरी ह्राखरी थऊं छिप्‍पी गो।
\v 32 अतै सो चेलै अप्‍पु मन्‍ज बलणां लगै, “जैहणै जे यीशु बत्‍ता मन्‍ज असु सितै गप्‍पा करू करदा थू, अतै शस्‍त्रा रा मतलब समझोऊ करदा थू, ता कै इन्‍दै मना मन्‍ज अग्‍ग जिनी ना लगी थी?”
\v 33 सो तैस ही टैंमै उठी भुऐ अतै यरूशलेम जो चली गै। तैठी तिये ग्‍याराह चेलयो अतै तंयारै साथिओ सोगी हैरू।
\v 34 सो अप्‍पु मन्ज गप्‍पा करू करदै थियै कि यीशु जी भछूरा, अतै शिमौना जो हुजुरा।”
\v 35 ता तियें दुनी बत्‍ता मन्‍ज यीशु सितै भच्‍छुरी गप्‍पा तिआं चेलै जो हुणाई। तियें यह भी दसु कि रोटी तोड़दै असै यीशु जो कियां पछैणु।
\s होर चेलै जो यीशु रै दर्शन
\r (मत्ती 28:16-20; मरकुस 16:14-18; यूहन्ना 20:19-23; प्रेरितो 1:6-8)
\p
\v 36 चेलै ईंआ गप्‍पा री चर्चा करू ही करदै थियै कि यीशु तिआं मन्‍झै इची खड़हु अतै यीशुऐ बल्‍लू, “तुसु जो शान्‍ति मुळा!"
\v 37 पर सो चकराई गै अतै डरना लगै। तियें समझु कि सो ता कसी भूता-परैता जो हैरू करदै हिन।
\v 38 यीशुऐ तिआं जो बल्‍लु तुसै क्‍जो डरू करदै हिन ? तुन्‍दै मनां मन्‍ज शक कजो भुछू करदा?
\v 39 मेरै हथा पैरा हेरा अऊँ सो ही यीशु हा। मिंजो हथ्थ लाई करी हेरा, आत्मा री हड़ड़ी-मांस ना भुन्‍दा जियां कि तुसै मिन्‍जो मन्‍ज हेरू करदै हिन।"
\p
\v 40 यह कहणैई करी यीशुऐ तिआं जो अपणै हथ्थ पैर दसै।
\v 41 पर अपणी खुशी री वजह थऊं सो ऐसा गप्‍पा पुर हल्‍ली तिकर भी विस्‍वास ना करी पाऐ। सो हैरान थियै, ता यीशुऐ तिआं जो बल्‍लु, "कै तुसु बलै कुछ खाणै जो हा?"
\v 42 चेलै यीशु जो भुज्‍जुरी मच्‍छी रा टुक्‍ड़ा दिता।
\v 43 यीशुऐ सो भुज्‍जुरी मच्‍छी लैई अतै तिआं चेलै रै सामणैं खाई।
\v 44 फिरी यीशुऐ तिआं सितै बल्‍लू, “यह सो गप्‍पा हिन जैड़ी कि मेईं तुसु सितै तैहणै बल्‍ली थी, जैहणै अऊँ तुसु सोगी थू।” सो सारी गप्‍पा जैड़ी कि मेरै बारै मन्‍ज मूसै री वयवस्‍था मन्‍ज भविष्‍यवक्‍ता अतै भजनां री किताबा मन्‍ज लिखुरी सो पूरी भूण।”
\p
\v 45 ता यीशुऐ पवित्र शास्‍त्रा जो समझणै तांई तिआंरी अक्‍कल खौली दिती।
\v 46 अतै बल्‍लू, “पवित्र शास्‍त्रा मन्‍ज ईयां लिखुरा कि मसीह दुख झेलणां अतै मरनै थऊं बाद त्रिऐ धैड़ै जी भूणा।
\v 47 अतै यरुशलेम थऊं लैई करी सारै देसा मन्‍ज पापा री माफी रा संदेस रा समाचार हुणाया गाहणां।
\v 48 तुसै सब ईयां गप्‍पा रै गवाह हिन।
\v 49 हेरा, जैसा गप्‍पा री कसम मेरै पितै खऊरीआ, अऊँ तैतियो तुसु जो दिन्‍दा। तुसै तैहणै तिकर ऐस नगरा थऊं मत गान्दै जैहणै तिकर कि तुसै स्‍वर्गा थऊं शक्ति सितै ना भरी गाहन।*”
\s यीशु स्वर्गा जो चुक्की लैऊ
\r (मरकुस 16:19,20; प्रेऱितों 1:9-11)
\p
\v 50 फिरी यीशु चेलै जो बैतनिय्‍याह ग्रां थऊं बाहर लैई गो अतै अपणा हथ चुकी करी तिआं जो आशीर्वाद दिता;
\v 51 यीशु आशीर्वाद दिन्‍दा-दिन्‍दा ही तिआं थऊं दूर भुच्‍ची गो अतै स्‍वर्गा जो चुक्‍की लैऊ।
\v 52 ता चेलै यीशु रा प्रणाम करू अतै खुशी-खुशी यरूशलेम जो फिरी आयै;
\v 53 अतै सो रोजा रा रोज मन्‍दरा मन्‍ज गिची करी परमात्‍मे री भक्‍ति करदै रैह।
