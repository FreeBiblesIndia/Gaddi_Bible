\id JHN Gaddi Bible
\ide UTF-8
\rem Copyright Information: Creative Commons Attribution-ShareAlike 4.0 License
\h यूहन्ना
\toc1 यूहन्ना रा सुसमाचार
\toc2 यूहन्ना
\mt1 John
\mt1 यूहन्ना रा सुसमाचार
\is भूमिका
\ip यूहन्ना रचित सुसमाचार मन्ज यीशु जो प्रमात्में रै अनन्त वचना रै रूपा मन्ज प्रकट करूरा हा, जिनी “देह रूप धारण करी के असु मन्जै डेरा करू।” ऐसा कताबा मन्ज यह स्पष्ट लिखुरा कि यह सुसमाचार ठेरैतांये लिखुरा कि ऐतिओ पढ़णै वाळै वस्वास करन कि यीशु ही प्रतिज्ञात उध्धारकर्ता अर्थात प्रमात्में रा पुत्र हा, अतै सो वस्वासा सोगी जिन्दगी पाई सकदै हिन्न (20:31)।
\ip भूमिका मन्ज यीशु जो प्रमात्में रै सदा रै वचना रै रूपा मन्ज दर्शाया गच्छुरा। ऐत थंऊ बाद सुसमाचार रै पैहलै हिस्सै मन्ज सत हैरानी भरै कमा या नशाणी रा वर्णन हा, ऐत थंऊ एह पता लगदा कि यीशु प्रतिज्ञात उध्धारकर्ता अर्थात् प्रमात्में रा पुत्र हा। दुआ हेस्‍सा उपदेश हिन्न। तिंया मन्ज ऐह समझाया गच्छुरा कि इंया चमत्कारा रा अर्थ कै हा। ऐस हेस्सै मन्ज यह भी दसुरा हा कि किंया मणुऐ यीशु पुर भरोसा करूरा अतै तसेरै चेलै बणी गै, जांकि बाकि मणुऐ तसेरा वरोध करू अतै वस्वास करनै थंऊ इनकार करू। 13-17 अध्याय मन्ज यीशु जो पकड़ाए गाणै वाळी राती जो, यीशु री तसेरै चेलै सोगी गहरी सहभागिता, अतै क्रूस पुर चढाए गाणै थंऊ पैहलै री रात चेलै जो तैयार करना अतै तिन्या जो उत्साहित करने वाळै यीशु रै वचना रा विस्तार सोगी वर्णन हा। लास्ट रै अध्याय मन्ज यीशु रै पकड़ाए गाणै अतै मुकद्मै, तैसिओ क्रूस पुर चढ़ाणा, दफनाया गाणा, दोवारा जिणा, दोवारा जिणै थंऊ बाद चेलै पुर प्रगट भूणै रा वर्णन हा।
\ip यूहन्ना मसीह रै द्वारा सदा काल री जिन्दगी रै दान पुर जोर दिन्दा हा। यह अक्क ऐसा दान हा जैड़ा हालि शुरू भून्दा हा अतै तिन्या जो मुळदा जैड़ै यीशु जो मार्ग, सत्य, अतै जिन्दगी रै रूपा मन्ज ग्रहण करदै हिन्न। आत्मिक गल्ला जो दर्शाणै तांये दैनिक जिन्दगी री साधारण चिजा रै प्रतीक रै रूपा मन्ज प्रयोग यूहन्ना री अक्क खास विशेषता हा, जिन्या- पाणी, रोटी, ज्योति, पाह्ल अतै तसेरी भैड़ा, अतै दाखलता अतै तठेरै फळ।
\iot रूप-रेखा :
\io1 भूमिका 1:1–18
\io1 यूहन्ना बपतिस्मा दिणैवाळा अतै यीशु रै पैहलै चेलै 1:19–51
\io1 यीशु री जनसेवा 2:1—12:50
\io1 यरूशलेम मन्ज लास्ट रै कुछ दिन 13:1—19:42
\io1 प्रभु रा मरनै थंऊ बाद दोवारा जी भूणा अतै हुजणा 20:1—31
\io1 उपसंहार: गलील मन्ज दोवारा हुजणा 21:1—25
\c 1
\s वचन देह रूप मन्ज आ
\p
\v 1 सवी थऊं पैहलै वचन थू, अतै वचन प्रमात्मा सोगी थू, अतै ऐह वचन ही प्रमात्मा थू।
\v 2 यह वचन ही शुरू थऊँ प्रमात्मैं सोगी थू।
\v 3 सब कुछ तैस थऊँ ही पैदा भच्छुरा, अतै जैडा कुछ भी हा सो तसेरै बगैर पैदा ना भूच्छुरा
\v 4 तैस मन्ज ही प्राण थियैं अतै सो ही मणु रै प्राणा री ज्योती थी।
\v 5 ज्योती नैहरै मन्ज ही चमकदी हा अतै नैहरै ज्योती जो ना अपनाऊं।
\p
\v 6 अक्क मणु प्रमात्मैं री तरफा थऊँ आ जैसेरा ना यूहन्ना थू।
\v 7 सो ठेरैं तायें छुरा थू कि, तैहा ज्योती री गवाही दी सका, ताकि सब तसेरै द्धारा बसवास करन।
\v 8 यूहन्ना अप्पु ता सो ज्योती ना थू पर सो प्रमात्मैं री तैहा ज्योती री गवाही दिणा छुरा थू।
\p
\v 9 सच्ची ज्योती जैड़ी हरेक मणु जो प्रकाश दिन्दी हा ऐस संसारा मन्ज ईणैं वाळी थी।
\v 10 सो ऐस संसारा मन्ज थू, यह संसार तैस थुंऊ ही पैदा भच्छुरा अतै ऐस संसारा रै मणुऐ तैसियो ना पच्छैणु।
\v 11 सो अपणै घरै आ पर तसेरै अपणै तैसियो ना अपनाऊ।
\v 12 जैडा तसेरै ना पुर बसवास रखदै हिन अतै जैतनैें मणुऐ तैसियो अपनाऊ तिनि तिआं जो प्रमात्मैं री औलाद भूणै रा हक्क दिता।
\v 13 सो ना ता खूना थऊँ, ना शरीरा री मर्जी थऊँ अतै ना मणु री मर्जी थऊँ पर प्रमात्मा थऊँ पैदा भच्छुरै हिन।
\p
\v 14 वचनै देहधारण करू; अतै तिनी अपणी कृपा सच्चाई सितै भरी करी असु मन्ज डेरा करू, अतै अहै तसेरी ऐसी जय-जयकार हेरी जिंआ पिता रै इकलोतै पुत्रा री।
\v 15 यूहन्नै तसेरै बारै मन्ज गवाही दिती अतै जोरा सितै वल्लू , “यह सो ही हा, जसेरै बारै मन्ज मंई दसुरा थू कि सो मेरै बाद ईणा लगुरा सो मिन्जो थऊँ भी बदीकरी हा, क्ओकि सो मिन्जो थऊँ भी पैहलै रा थू।”
\v 16 क्ओकि तसेरै ही गुणा थऊँ अहै भी तसेरी मेहरा पुर मेहर हेरी
\v 17 क्ओकि कनून बनाणै वाळा ता मूसा थू पर कृपा अतै सच्चाई यीशु मसीह रै द्धारा ही पुजी।
\v 18 प्रमात्मै जो कुणीयै भी कदी भी ना हेरूरा, इकलौता पुत्र जैडा पिता री गोदी मन्ज हा, तिनी ही तैसिओ प्रकट करू हा।
\s यूहन्ना बपतिस्मा दिणैवाळै री गवाही
\r (मत्ती 3:1-12; मरकुस 1:1-8; लूका 3:1-18)
\p
\v 19 यूहन्ना री गबाही यह हा कि जैहणै यहूदीये यरूशलेम थऊँ याजका अतै लेवी जो तैस थऊँ यह पुछणैं तायें भैजु कि, “तू कुण हा?”
\v 20 ता यूहन्नै बिना झिझका रा यह मनी लेऊ कि, “अऊँ मसीह निंआ।”
\v 21 ता तियें यूहन्नै थऊँ पुछु, ता तू कुण हा? कै तू एलिय्याह हा? ता यूहन्नै जवाब दिता, “ना अऊँ सो निंआ।” यहूदीये पुछु कै भविष्यवक्ता हा?” ता तिनी जबाब दिता “ना।”
\v 22 तियें तैस थऊँ पुछू फिरी ता तू हा कुण? ताकि एहे अपणै भैजणै वाळै जो जवाव दीन, कि तू अपणै बारै मन्ज कै बलदा?”
\v 23 यूहन्नै बल्लू: जियां यशायाह भविष्यद्धक्ते वलुरा हा: अऊँ सो आवाज हा जैडा वणा मन्ज जोरा जोरा सितै वल्लु करदा हा: “प्रमात्मैं री कनारी फिरा अतै अपणै मना जो सिधै रस्तै मन्ज लेईआ।”
\p
\v 24 ऐ सब मणु फरीसी री तरफा थऊँ भैजुरै थियैं।
\v 25 तियें मणुऐ फिरी तैस थऊँ पूछु, “अगर तु न ता मसीह हा, ना एलिय्याह हा, ना ही कोई भविष्यवाणी करनै वाळा ता मणु जो बपतिस्मा क्ओ दिन्दा?”
\v 26 यूहन्नै तिआं जो जवाब दिता, “अऊँ ता पाणी सितै बपतिस्मा दिन्दा पर तुसु मन्ज अक्क ऐसा मणु हा जैसियो तुहै ना जाणदै।
\v 27 यह सो ही हा जैडा मेरै बाद ईणै वाळा हा, अऊँ ता तसेरै जूट्टै रै तस्मै खोलनै रै काबल भी नियां।"
\v 28 यह सब गल्ला यरदन नदी रै पार बैतनिय्या नां री जगह मन्ज भूई जैड़ी यूहन्ना बपतिस्मा दिन्दा थू।
\s प्रमात्मे रा मेम्ना
\p
\v 29 अगलै ही धैडै यूहन्नै यीशु जो अपणी कनारी इन्दै हेरू अतै तैड़ी मणु सितै बल्लू, “हेरा, यह प्रमात्मैं रा मेम्ना हा जैडा ऐस संसारा रै पापा जो अप्पु पुर लेई लैन्दा।
\v 30 यह सो ही हा जसेरै बारै मन्ज अऊँ बलदा थू, “अक्क मणु मेरै बाद ईणा जैडा मिन्जो थऊँ भी महान हा, क्ओकि सो मिन्जो थऊँ पैहलै रा थू।
\v 31 अऊँ भी तैसियो ना जाणदा थू पर अऊँ पाणी रा बपतिस्मा ठेरै तायें दिन्दा आ कि इस्त्राएला रै मणु तैसियो जाणी लैन।”
\v 32 फिरी यूहन्नै अपणी यह गवाही दिती, “मैईं आत्मा जो कबूतरा रै रूपा मन्ज स्वर्गा थऊँ उतरदै तैस पुर बैहन्दै हेरू हा।
\v 33 अऊँ भी तैसियो ना पछैणी पाऊ, पर जिनी मिन्जो पाणी सितै बपतिस्मा दिणैं तायें भैजुरा थू तिनी मिन्जो सितै वलुरा थू, “तूद आत्मा जो उतरी करी जैस पुर टिकदै हेरना, यह सो ही मणु भूणा जैस पवित्र आत्मा सितै बपतिस्मा दिणा।
\v 34 मैई तैसियों हेरूरा अतै मैई यह गवाही दी हा कि यह ही प्रमात्मैं रा पुत्र हा।"
\s यीशु रै पैहलै चेलै
\p
\v 35 अगलै धैड़ै यूहन्ना अपणै दूँ चेलै सोगी फिरी तैहा जगहा खडुरा थू,
\v 36 जैहणै तिनी यीशु जो तिन्ची गान्दै हेरू ता तिनी वल्लू, "हेरा, यह प्रमात्मैं रा मेम्ना हा।"
\v 37 जैहणै यूहन्ना रै दूनी चेलै सो यह कणैदा हुणु ता सो यीशु पिचो चली पै।
\v 38 जैहणै यीशुऐ मुड़ी करी हेरू कि सो पिचो ईणा लगुरै ता तिआं जो वलू, "तुहै कसियो तोपु करदै?” तियें जवाब दिता, “हे रब्बी, (“मतलब हे गुरु) तू कड्डी रैहन्दा हा?”
\v 39 यीशुऐ तिआं जो जवाब दिता, “अईआ अतै हेरी लेया।” तियें तैस सोगी गिची करी तसेरै रैहणैं री जगह हेरी, सो धैड़ा भरी तैस सोगी रैह क्ओकि तकरिबन यह दसवें घंटै रै बरावर थू।
\p
\v 40 सो दोई जिणें जेड़ै यूहन्ना री गल्ल हुणी करी यीशु पिच्चो गै थियै, तिआं मन्ज अक्क शमौन पतरस रा भाई अन्द्रियास थू।
\v 41 अन्द्रियास अपणै भाई शमौन सितै मुळीकरी तैसियो वल्लु, “असियो ख्रिस्त, यानी मसीहा मुळी गो हा।”
\v 42 फिरी अन्द्रियास शमौन जो यीशु वलै लेई आ। यीशुए तेसियो हेरू अतै वलू, “तू यूहन्ना रा पुत्र शमौन हा: अज थऊँ बाद तूद कैफा यानी पतरस कहलाणा।
\s फिलिप्पुस अतै नतनएल नां रै चेलै
\p
\v 43 दूयै धैड़ै यीशुऐ गलील गाणैं री सोची। यीशु फिलिप्युस नां रै मणु जो मुळू अतै तैस जो वलू मेरै पिच्चो चली आई।”
\v 44 फिलिप्युस भी अन्द्रियास अतै पतरस रै नगरा बैतैसैदा रा रैहणैं वाळा थू।
\v 45 फिलिप्युस नतनेल नां रै अक्की मणु सोगी मुळू अतै तैस सोगी वळू कि, "जसेरै वारै मन्ज मूसा रै विधाना मन्ज लिखुरा अतै भविष्यवक्ते भी वलुरा, सो मुळी गो हा; सो यूसुफ रा पुत्र यीशु नासरी हा।"
\v 46 नतनेले तैस सोगी वळू, "कै कोई खरी चिज भी नासरत थऊँ निकली सकदी हा ?" फिलिप्युस वलणा लगा, "चली के हेरी लै।"
\v 47 यीशुऐ नतनेल जो अपणी कनारी इन्दै हेरी करी तसेरै वारै मन्ज वळू, "हेरा, यह सचमन्ज ही इस्त्राएली हा; ऐस मन्ज कोई कपट निया।"
\v 48 नतनेले यीशु सोगी वळू, "तू मिन्जो कियां जाणदा ?" यीशुए तैसजो जवाब दिता; "तिजो फिलिप्युस रै हैदणें थऊँ पैहलै ही मैई तिजो अंजीरा रै रुखा थलै हेरू थू।"
\v 49 नतनेले यीशु जो वळू कि "हे रब्बी, तू प्रमात्मैं रा पुत्र हा; तू इस्त्राएल रा महाराजा हा।"
\v 50 यीशुऐ नतनेल जो जवाब दिता; "मैईं जैडा तिजो सोगी बलू हा, कि मैईं तिजो अंजीरा रै रूखा थलै हेरू हा, कै तू ठेरै तायें वसवास करदा? तूद ऐस थऊँ भी बड़ै-बड़ै कम हेरणैं हिन।"
\v 51 फिरी यीशुऐ तैस सोगी बळू, “अऊँ तुसू सोगी सच बलदा कि तुसू स्वर्गा जो खुलदै अतै प्रमात्मैं रै स्वर्गदूता जो मणु रै पुत्रा बलै ओसदै कुऐंदैं हेरणा।”
\c 2
\s गलील रै काना मन्ज पैहला चमत्कार
\p
\v 1 गलील रै काना नां री जगह मन्ज कसकी रा बैह थू। यीशु री माँ भी तैठीए ही थी।
\v 2 यीशु अतै तसेरै चेलै भी तैस बैह मन्ज हैदुरै थियैं।
\v 3 तैड़ी जैहणै दाखरस मुक्की गो ता यीशु री मां बलणा लगी, “ईयां बलै अबै होर दाखरस नियां।”
\v 4 यीशुए तैहा जो बलू, "ओ जनानिये तू मिन्जो क्ओ बलू करदी हा? हाल्लि तिकर मेरा टैम ना आ।”
\v 5 फिरी तसेरी मां नौकरा सोगी बलणा लगी, “जैडा ऐ बलदा तिआं ही कमा।”
\v 6 तैड़ी यहूदी रै पवित्र करनै री रवाजा अनुसार नड्डा रै छिया घड़ै रखुरै थियैं, जियां मन्ज दोई-दोई त्राई-त्राई मण(16किलो) इन्दा थू।
\v 7 यीशुए तिआं जो बलू, “घड़ै मन्ज पाणी भरी देआ।” अतै तियें घड़ै जो पूरा भरी दिता।
\v 8 तैहणै तिनी तिंआ जो बलु, "अवै ऐतियो कडि करी बोटि वलै लेई गच्छा।" अतै सो लैई गै।
\v 9 जैहणै बोटिऐ सो पाणी चक्खू ता सो दाखरस बणी गच्छुरा थू, तैसियो पता ही ना चलु कि सो दाखरस कठ्ठी थऊँ आ (पर तिआं नौकरा जो पता थू, जियें पाणी कड्डूरा थू) फिरी बोटिऐ लाडै जो हैदी करी तैस सोगी बलू,
\v 10 “सब मणु पैहलै खरा दाखरस दिन्दै अतै जैहणै परोणै पी करी मतवाळै भूची गान्दैं ता मध्यम दाखरस, पर तूहै ता खरा जिना दाखरस हलि तिकर वचाई रखुरा।”
\v 11 यीशुए गलीला रै काना मन्ज अपणा यह पैहला चमत्कार दसी करी अपणी जय-जयकार करवाई अतै तसेरै चेलै तैस पुर बसवास करु।
\p
\v 12 ऐत थऊँ बाद यीशु, तसेरी माँ, तसेरै भाई अतै तसेरै चेलै कफरनहूम जो गै अतै तैड़ी सो थोड़ै धैडे रैह।
\s मन्दरा थंऊ व्यपारी जो कढणा
\r (मत्ती 21:12,13; मरकुस 11:15-17; लूका 19:45,46)
\p
\v 13 यहुदी रा फसह रा त्यौहार नेडै थू अतै यीशु यरुशलेम जो गो
\v 14 तिनी तैड़ी मन्दरा मन्ज बालद, भैडा अतै कबूतरा बेचणै बाळै वैपारियो बैहुरै हेरु।
\v 15 ता तिनी जोडै रा कोडा़ बणाई करी, सभी भैडा अतै बालदा जो मन्दरा थऊ कडी़ दिता, अतै बैपारी रै सब पैसै रगांडी दितै अतै तंयारै बैहणें वाळै पटडै जो फैंकी दिता,
\v 16 अतै कबूतरा बेचणै वाळै सितै बलु, "ईंआ जो ऐठीया थऊं लेई गच्छा। मेरै पिता रै घरा जो बजार मत बणा।"
\v 17 तैहणै तसेरै चेलै जो हेत आई कि पवित्र ग्रन्था मन्ज लिखूरा हा, "तेरै घरा री लगन मिन्जो खाई गाणा।"
\p
\v 18 यह हेरी करी यहुदी धर्मगुरू तैसियो बळणा लगै, "तू जैड़ा ऐ करदा ता ऐत थऊँ असियो कुण जिना चमत्कार दसदा?"
\v 19 यीशुए जबाव दिता, "ऐस मन्दरा जो ढाई देआ, अऊँ ऐसियो त्राई धैडै मन्ज खडेरी दिला।"
\v 20 यहूदीये वलु, "ऐस मन्दरा जो वणाणै तायें छताळी साल लगै, अतै कै तूहै ऐसियो त्राई धैडै मन्ज खडेरी सकदा?"
\v 21 पर यीशु अपणै सरीरा रै मन्दरा रै बारै मन्ज वळु थू।
\v 22 अतै जैहणै सो मरी करी जी भूआ तैहणैं तसेरै चेलै जो यह गल्ल याद आई, अतै तियें तैस प्रवित्र ग्रन्था रै वचना अतै यीशु मसीह री कणैऊरी गल्ला रा वसबास करू।
\s यीशु मणु रै मना जो जाणदा
\p
\v 23 जैहणै यीशु यरूशलेम मन्ज फसह रा त्यौहार मन्ज थू, ता मतै मणुऐ तिआं चमत्कार जो हेरी करी जैड़ा सो दसदा थू ता तसेरै नां पुर वसबास करू।
\v 24 पर यीशुऐ अपणै आपा जो तंयारै भरोसै ना छडू, क्ओकी सो सबी जो जाणदा थू;
\v 25 अतै तैसियो जरूरत ना थी कि मणु रै बारै मन्ज कोई गवाही देआ, क्ओकि सो अप्पु ही जाणदा थू कि मणु रै मना मन्ज कै हा?
\c 3
\s यीशु अतै नीकुदेमुस
\p
\v 1 फरीसी धर्मगुरू मन्ज नीकूदेमुस नां रा अक्क मणु थू, सो यहूदी रा सरदार थू।
\v 2 सो राती यीशु वलै ईची करी वलणा लगा, “हे रब्बी” अहै जाणदै कि तूहे प्रमात्मै री कनारी थऊँ भैजुरै गुरू हिन, क्ओकि जेडै चमत्कारा तूहै करदै, अगर तुहै प्रमात्मैं री कनारी थऊँ ना भून्दै ता न करी सकदै थियै।"
\v 3 यीशुए तैसियो जवाब दिता, "अऊँ तिजो सोगी सच बलदा, अगर कोई नोऐ तरीकै सितै ना जन्म लेआ ता सो प्रमात्मैं रै राज्य जो ना हेरी सकदा।"
\v 4 नीकुदेमुसे तैस सोगी वलू, "मणु जैहणै स्याणा भूची गान्दा ता कियां जन्म लैई सकदा? कै सो अपणी मोआ रै पेटा मन्ज फिरी गिची करी पैदा भुची सकदा हा?"
\v 5 यीशुऐ जवाब दिता, "अऊँ तिजो सितै सच-सच बलदा हा, जैहणै तक कोई मणु पाणी अतै आत्मा थऊं ना पैदा भोआ ता सो प्रमात्मैं रै राज्य मन्ज ना ईची सकदा।
\v 6 कयोकि जैड़ा शरीरा थऊं जमूरा हा, सो शरीर हा, अतै जैड़ा आत्मा थऊं जमूरा, सो आत्मा हा।
\v 7 चौंकें मत कि मेई तिजो सितै बलूरा, कि 'तुसिओ नौआ जन्म लैणा जरूरी हा।'
\v 8 हवा जैस कनारी चाहन्दी हा तैरा चलदी हा, अतै तू तठेरी छेड़ हूणदा, पर जाणदा नियां कि सो करा थऊँ इन्दी अतै करा गान्दि हा? जैड़ा आत्मा मन्ज पैदा भून्दा सो इन्ना हि हा।"
\v 9 नीकुदेमुसे तैसियो जबाव दिता, "यह गल्ला कियां भूच्ची सकदी हिन?"
\v 10 यह हुणी करी यीशुऐ तैसियो वलू, "तू इस्त्राएली रा गूरू भूची करी भी कै ईयां गल्ला जो ना जाणदा?
\v 11 यीशुऐ वलू अऊँ तुसू सितै सच वलदा कि अहै जैड़ा जाणदै, सो वलदै हिन, जैड़ा अहै हेरूरा तठेरी गवाही दिन्दै, अतै तूहै इन्दी गवाही ना मन्दैं।
\v 12 जैहणै मैई तुसू सोगी धरती री गल्ला करी, तुहै वसबास ना करू, अतै अगर अऊँ तुसू सोगी स्वर्गा री गल्ला करू ता तुहै कियां वसबास करलै?
\v 13 कोई भी स्वर्ग मन्ज ना गो, सिर्फ सो ही जैड़ा स्वर्गा थऊँ छुरा, मतलब सो ही मणु रा पुत्र जैड़ा स्वर्गा मन्ज हा।
\v 14 जैस तरीकै मूसै वणा मन्ज किड्डै जो उंचाई पूर चढाऊरा थू, तैस तरीकै ही जरूरी हा कि मणु रै पुत्रा जो भी ऊचा करया गच्छा;
\v 15 ताकि जैड़ा कोई तैस पुर वसबास करा सो अनन्त जिन्दगी पा।
\p
\v 16 "क्ओकि प्रमात्मैं ऐस जगता सितै ऐसा प्रेम रखु कि तिनी अपणा इकलौता पुत्र दि दिता, ताकि जैड़ा कोई तैस पुर वसबास करा सो मरा ना पर सदा काल री जिन्दगी पा।
\v 17 प्रमात्मैं अपणै पुत्रा जो ऐस जगता मन्ज ठेरै तायें ना भैजू कि ऐस जगता जो सजा रा हुक्म देआ पर ठेरै तायें कि यह जगत तसेरै द्धारा उद्धार पा।
\v 18 जैड़ा तैस पुर वसबास करदा, तैस पुर सजा रा हुक्म ना भून्दा, पर जैड़ा तैस पुर वसबास ना करदा, सो गुनागार हा; ठेरैतायें कि तिनी प्रमात्मैं रै इकलौते पुत्रा रै नां पुर वसबास न करू।
\v 19 पर सजा रै हुक्मा री बजह यह हा कि ज्योती ऐस जगता मन्ज आई, अतै मणु जो नैहरा ऐसा ज्योती थऊँ ज्यादा पैरा लगू क्ओकि तंयारै कम बुरै थियैं।
\v 20 क्ओकि जैड़ा कोई बुरा करदा, सो ज्योती थऊँ बैर रखदा, अतै ज्योती रै नेडै ना इन्दा क्ओकि ज्योती मन्ज तसेरै कम सबी सामणैं चली ईणैं।
\v 21 पर जैड़ा सच्चाई पुर चलदा, सो ज्योती रै नेडै इन्दा, ताकि तसेरै कमा थऊँ पता लगा कि सो प्रमात्मैं री कनारी थऊँ करै गै हिन।"
\s यीशु रै बारै मन्ज यूहन्ना री गवाही
\p
\v 22 ऐत थऊँ बाद यीशु अतै तसेरै चेलै यहुदेय्आ देसा मन्ज आए; अतै सो तैडी तिआं सोगी रही करी पवित्र डुबकी दिणा लगु।
\v 23 अतै यूहन्ना भी शालेम रै नेडै ऐनोन मन्ज पवित्र डुबकी दिन्दा थू। क्ओकि तैडी बडा भारी पाणी थू, अतै मणु तैडी इची करी पवित्र डुबकी लैन्दै थियैं।
\v 24 यूहन्ना तैस टैमां तक जेलखाने मन्ज ना पाऊरा थू।
\v 25 तैडी यूहन्ने रै चेलै रा कसकी यहूदी धर्मगुरू सोगी प्रवित्रा रै बारै मन्ज बैहंस बाजी भूई।
\v 26 अतै तियें यूहन्नै रै नैडै इच्ची करी तैस सोगी वलू, "हे गुरू, जैड़ा मणु यरदन रै पार तिजो सोगी थू, अतै जसेरी तैईं गवाही दिती हा, हेर सो भी पवित्र डुबकी दिन्दा अतै सब तैस बलै इन्दै हिन।"
\v 27 यूहन्नै जबाव दिता, "जैहणै तक मणु जो स्वर्गा थऊँ ना दित्या गच्छा सो कुछ भी ना पाई सकदा।
\v 28 तुहै ता अप्पु ही मेरै गवाह हिन, 'मैईं वलू अऊँ मसीह निंआ पर तसेरै अग्गो भैजूरा हा।'
\v 29 जसेरी दुलहन हा, सो ही दूल्हा हा: पर दूल्है रा जैड़ा मित्र सोगी खडूरा सो दूल्है रै बोल हुही करी बडा खुश भून्दा। अबै मेरी यह खुशी पुरी भुईआ।
\v 30 जरूरी हा कि सो बदा अतै अऊँ घटूं।
\p
\v 31 जैड़ा स्वर्गा थऊँ इन्दा सो सबी थऊँ बदेय्आ हा, जैड़ा धरती थऊँ ईन्दा सो धरती रा हा, अतै धरती ही री गल्ला करदा; जैड़ा स्वर्गा थऊँ ईन्दा सो सबी थऊँ ऊपर हा।
\v 32 जैड़ा कुछ तिनी हेरूआ अतै हूणुआ, तठेरी ही गवाही दिन्दआ; अतै कोई तसेरी गवाही ग्रहण ना करदा।
\v 33 जिनी तसेरी कणेऊरी गल्ला पुर वसबास करी लेऊआ तिनी ऐहा गल्ला पुर मोहर लाई दिती हा कि प्रमात्मा ही सच्चा हा।
\v 34 क्ओकि जैसियो प्रमात्मैं भैजुरा, सो ही प्रमात्मैं री गल्ला करदा; क्ओकि सो आत्मा नापी नापीकरी ना दिन्दा।
\v 35 पिता पुत्रा सितै प्रेम रखदा, अतै तिनी सब चिजा तसेरै हथ्था मन्ज दि दितूरी।
\v 36 जैड़ा पुत्रा पुर वसबास करदा, सदा काल री जिन्दगी तसेरी हा; पर जैड़ा पुत्रा री ना मन्दा तैस जिन्दगी ना हेरनी, पर प्रमात्मैं रा क्रोध तैस पुर रैहन्दा।"
\c 4
\s यीशु अतै सामरी जनानी
\p
\v 1 फिरी जैहणै प्रभु जो पता लगू कि फरीसिये हुणू हा कि यीशु यहून्ना थऊँ भी मतै चेलै बणांदा अतै तिआं जो पवित्र डुबकी भी दिन्दा हा।
\v 2 असल मन्ज यीशु अप्पु ना पर तसेरै चेलै पवित्र डुबकी दिन्दै थियैं
\v 3 ता सो यहूदीया जो छडी करी गलील जो चली गो।
\v 4 अतै तैसियों सामरिया मितै भूच्ची करी गाणा जरूरी थू।
\v 5 ठेरैतायें सो सूखार नां रै सामरिया मन्ज अक्की नगरा तक आ, जैड़ा तैस जमीना रै नेडै हा, जैतियो याकूबे अपणै पुत्रा यूसुफ जो दितूरा थू।
\v 6 अतै याकूब रा खूआ भी तैठियें थू। यीशु रस्तै रा खिजुरा तैस खूआ पुर इंया ही वैही गो। अतै यह गल्ल दफारा रै टैंम री थी।
\p
\v 7 ऐतनै मन्ज तैडी अक्क सामरी जनानी पाणी भरना आई। यीशुऐ तैहा सोगी वलू, "मिन्जो पाणी पय्आ।"
\v 8 क्ओकि तसेरै चेलै नगरा मन्ज खाणा खरीदणा गच्छुरै थियैं।
\v 9 सामरी जनानिये तैस सितै वलू, "तू यहूदी भूच्ची करी मिन्जो थऊँ पाणी क्ओ मंगदा?" (क्ओकि यहूदी सामरी सोगी कोई भी व्यवहार ना रखदै थियैं)।
\v 10 यीशुए जवाब दिता, "अगर तू प्रमात्मैं रै वरदाना जो जाणदी, ता यह भी जाणदी कि यह कुण हा जैड़ा तिजो यह वलू करदा, 'मिन्जो पाणी पय्आ, ता तू तैस थऊँ मंगदी, अतै सो तिजो जिन्दगी रा पाणी दिन्दा।"
\v 11 जनानीये तैस सोगी वलू, "हे प्रभु, तिजो वल्लै पाणी भरने जो ता कुछ भी निय्आ, अतै खूआ भी ढूगआ; ता फिरी सो जिन्दगी रा पाणी तिजो वल्लै कठ्ठी थऊँ आ?
\v 12 कै तू इन्दै पिता याकूब थऊँ भी बडा़ हा, जिनी असियो यह खूआ दितूरा अतै अप्पु भी अपणै वच्चै, गोरू-पैरू समेत ऐस थऊँ ही पिऊरा हा?"
\v 13 यीशुए तैहाओ जबाव दिता, "जैस कसी यह पाणी पीणा तैस फिरी त्रिहणें रैहणा,
\v 14 पर जैड़ा कोई तैस पाणी थऊँ पिला जैड़ा मुँ तैसियो दिणा, तैस फिरी सदा तक त्रिहणें ना रैहणा; पर तैस अक्क सदा काल री जिन्दगी तायें पाणी रा झरना वणी करी नकैन्दैं रैहणा।"
\v 15 जनानिये तैसियो वलु, "हे प्रभु, सो पाणी मिन्जो भी दे ताकि अऊँ कदी भी त्रिहणी ना रैऊं अतै ना पाणी भरनै तायें ऐतनी दूर इच्छू।"
\p
\v 16 यीशुऐ तैहा जो वलू, "गा अपणै लाडै जो ऐठी हैदी करी लैई।"
\v 17 जनानीये जवाव दिता, "अऊँ ता बिना लाडै री हा।" यीशुऐ तैहा सितै वलु, "तू ठीक वलदेय्आ, 'कि अऊँ बगैर लाडै हा।'
\v 18 क्ओकि तू पंज लाडै करी बैहुरी हा, अतै जैस सोगी तू अवै हा सो भी तेरा लाडा निय्आ; यह तैईं सच बलू हा।"
\v 19 जनानिये तैस सोगी बलु, "हे प्रभु, मिन्जो लगदा कि तू कोई भविष्यवाणी करनैवाला हा।
\v 20 इदैं स्याणैं ऐस ही पहाडा पुर प्रार्थना करी, अतै अबै तू वलदा सो जगह यरूशलेम मन्ज हा जैड़ी असियो प्रार्थना करना चहिन्दी।"
\v 21 यीशुए तैहा सितै वलु, "ओ जनानिये, मेरी गल्ला रा वसवास कर कि सो टैंम ईणै वाळा हा कि ना ता तुसू ऐस पहाडा पुर पिता रा भजन करी सकणा ना ही यरूशलेम मन्ज।
\v 22 तुहै जैसियो ना जाणदै हिन तसेरा भजन करदै हिन, अतै अहै जैसियो जाणदै हिन तसेरा भजन करदै हिन, क्ओकि उद्धार यहूदी थऊँ ही हा।
\v 23 पर सो टैंम ईणै वाळा हा, वल्कि चली ही आ जैहणै सच्चै भक्ता पिता री आराधना आत्मा अतै सच्चाई सितै करनी हा, क्ओकि परम पिता अपणै तायें इनै ही भक्त तोपदा हा।
\v 24 प्रमात्मा आत्मा हा, अतै जरूरी हा कि जैड़ा तसेरी भक्ति करा सो आत्मा अतै सच्चाई सितै तसेरी भक्ति करण।"
\v 25 जनानिये तैसियो बलू, "अऊँ जाणदी हा कि मसीह जैसियो ख्रिस्त भी बलदै हिन ईणैंवाळा हा; जैहणै तैस ईणा ता असियो सब गल्ला दसी दिणीं।"
\v 26 यीशुऐ तैहा सितै बलू, "अऊँ सो ही हा जैड़ा तिजो सितै बलू करदा।"
\s चेलै रा फिरी करी इणा
\p
\v 27 ऐतणें मन्ज तसेरै चेलै फिरी आए, अतै तिआं जो यह हेरी करी हैरानी भूई कि सो अक्क जनानी सितै गल्ल करू करदा थू; ता भी कसी जो यह हिम्मत ना भूई कि कोई तैस थऊँ पुछा, "तू कै चाहन्दा?" या "एहा सितै क्ओ गल्ला करू करदा?"
\v 28 ता सो जनानी अपणा धडा छडिकरी अपणै नगरा जो चली गई अतै मणु सितै वलणा लगी,
\v 29 "अइआ, अक्की मणु जो हेरा, जिनी मेरै सब करूरै कम मिन्जो दस्सी दितै। करखि यह ही मसीहा ता निय्आ?"
\v 30 अतै सो मणु नगरा थऊँ नकैई करी तैस वलै ईणा लगै।
\v 31 इतणें मन्ज तसेरै चेलै यीशु सितै यह प्रार्थना करना लगै कि, "हे रब्बी, कुछ खाई लै।"
\v 32 पर तिनी अपणै चेलै सितै बलू, "मिन्जो बलै खाणैं तायें ऐसा खाणा हा जैतियो तुहै ना जाणदै।"
\v 33 ता चेलै अप्पु मन्ज कणैणा लगै, "कै कुणखी ऐसियो खाणै तायें कुछ अन्दुरा?"
\v 34 यीशुऐ तिंआ सितै बलु, "मेरा खाणा यह हा कि अऊँ अपणै भैजणें बाळै री इच्छा रै अनुसार चलूँ अतै तसेरै कमा जो पूरा करूँ।
\v 35 कै तुहै ना बलदै कि, 'वडाई वड़णैं जो हालि तिकर चंऊर महीने पैऊरै हिन?' हेरा, अऊँ तुसु सोगी बलदा, अपणी हाख्री चुकीकरी बगड़ी मन्ज नजर फेरा कि फसल पक्की गच्छुरी हा।
\v 36 फसला जो बड़णें बाळैं जो धैडी मुलदी हा अतै सदा काल री जिन्दगी तायें फल पान्दा, ताकि बाणै बाळा अतै कटणें बाळा दोनो मिली करी मजा करन।
\v 37 क्ओकि ऐठी यह गल्ल ठीक बैहन्दी हा कि, 'बाणैबाळा होर हा अतै कटणैबाळा होर हा।'
\v 38 मैईं तुसियो सो बगडी री फसल बढणें तायें भैजुरा जैत मन्ज तुहै मेहनत ना करूरी; होरी मणुऐ मेहनत करी अतै तुहै तंयारै फला रै हकदार भुऐ।"
\s सामरी मणु रा वसवास करना
\p
\v 39 तैस नगरा रै बडै़ सामरी मणुऐ तैहा जननी रै बलणैं थऊँ यीशु पुर वसवास करू; क्ओकि तैहै यह गवाही दिती थी कि, 'जैड़ा कुछ मैई करूरा इनी सब कुछ मिन्जो दस्सी दिता।'
\v 40 ठेरैतायें जैहणै यह सामरी मणु यीशु बलै विनती करणा लगै कि इन्दै नगरा मन्ज रैह। ता सो तैडी दोई धैडै रैऊं।
\v 41 तसेरै वचना रै कारण होर भी मतै मणुऐ वसवास करू।
\v 42 ता तियें मणुऐ तैहा जनानी जो बलू, "अबै अहै सिर्फ तेरै कणैणै पुर वसवास ना करदै पर अबै अहै हेरी भी लेऊ हा अतै जाणी गै कि यह ही सचमन्ज जगत रा मुक्तिदाता हा।"
\p
\v 43 फिरी सो दूँ धैडै बाद तैडी थऊँ गलील जो चली गो,
\v 44 क्ओकि यीशुऐ अप्पु ही बलुरा कि कोई भी भविष्यवक्ता अपणै देसा मन्ज आदर मान ना पाई सकदा।
\v 45 ऐस तरीकै जैहणै सो गलील मन्ज आ, ता गलीली मणुऐ तसेरा स्वागत करू; क्ओकि तियें सब कुछ हेरूरा थू, जैड़ा तिनी यरूशलेम मन्ज अक्क त्यौहारा रै धैडै करूरा थू, क्ओकि सो सब मणु भी ऐस त्यौहारा मन्ज सामल थियैं।
\s अक्क राजकर्मचारी रै पुत्रा जो ठीक करना
\p
\v 46 सो फिरी गलील रै काना नगर जो आ, जेठी तिनी पाणी रा दाखरस बणाऊरा थू। तैडी राज्ये रा अक्क अधिकारी थू जैसेरा पुत्र कफरनहूम मन्ज बीमार थू।
\v 47 सो यह हुणी करी कि यीशु यहूदीया थऊँ गलील मन्ज आ, ता सो तैस बलै गो अतै तैस सितै अर्ज करना लगू कि चली करी मेरै पुत्रा जो ठीक करी दे क्ओकि सो मरना लगुरा थू।
\v 48 यीशुऐ तैस सोगी बलू, "जैहणै तक तुसू चमत्कार अतै हैरानी बाळै कम ना हेरणै तैहणैं तक विलकुल भी वसवास ना करना।"
\v 49 राज्ये रै तिनी अधिकारी यीशु सोगी बलू, "हे प्रभु, मेरै पुत्रा रै मरणें थऊँ पैहलै चली पै।"
\v 50 यीशुऐ तैस सितै बलू, "गच्छ तेरा पुत्र जिन्दा हा।" तिनी मणुऐ यीशु री कणैऊरी गल्ला रा वसवास करु अतै चली गो।
\v 51 सो बता मन्ज चलुरा थू , कि तसेरै नौकर ईची करी मुळै अतै बलणा लगै कि, "तेरा पुत्र जिन्दा हा।"
\v 52 तिनी अपणै नौकरा थऊँ पुछु, "कस टैंमा रा सो ठीक भूणा लगुरा?" तियें जवाव दिता, "पिछलै कल सतवें घंटै मन्ज तसेरा बुखार उतरी गो थू।"
\v 53 तैस बच्चै रै पिता जो ध्यान आ कि यह ठीक सो ही टैंम थू जैहणै यीशुऐ तैस सोगी बलुरा थू, “तेरा पुत्र जिन्दा हा," ऐस तरीकै अपणै पुरै परिवारा सोगी वसवासी भूची गो।
\v 54 यह दुआ चमत्कार थू जैड़ा यीशुऐ यहुदिया थऊँ गलील मन्ज इचीकरी दस्सु।
\c 5
\s अठ्ठती साला थंऊ बमार अक्क रोगी जो ठीक करना
\p
\v 1 ईयां गला थऊं बाद यहूदीया मन्ज अक्क त्योहार आ अतै यीशु येरुशलेम जो गो।
\p
\v 2 यरूशलेम मन्ज अक्क भैडा रै ओबरै रै दारा बलै अक्क कुन्ड थू जैतियो इब्रानी बोली मन्ज बैतैसहदा बलन्दै हिन, अतै तिआं मन्ज पंज ओसारै हिन।
\v 3 ईयां ओसारै मन्ज बमार, अन्धै, लट्टै अतै हुकुरै अन्गा वाळै (पाणी रै हिलणै री उम्मिदा मन्ज) रैन्दै थियै।
\v 4 (क्ओकि ठीक टैंमा पुर प्रमात्मै रै स्वर्गदूत कुण्ड़ा मन्ज इच्चीकरी पाणी जो हिलादें थिये: पाणी हिलदै ही जैड़ा पैहलै उतरी गान्दा थू सो ठीक भूच्ची गान्दा थू चाहे जिनी भी बमारी‍ क्ओ ना भोआ।)
\v 5 तैड़ी अक्क मणु जैड़ा अठ्‌ठती साला रा बमारी मन्ज थू।
\v 6 यीशुऐ तैसियो बमार हेरी करी अतै ऐ जाणी करी की सो मतै धैडै रा ऐसा हाळति मन्ज पेउरा हा, तैस थऊं पुच्छू, “कै तू खरा भूणा चांदा हा?”
\v 7 तिनी बमारै तैसियो जवाब दिता, “हे प्रभु, मिन्जो बलै कोई भी मणु निंआ कि जैहणै पाणी जो हिलांदै ता तैहणै मिंजो तैस कुंडा मा सोआली देआ; पर मेरै पुजणै थऊँ पैहलै दूआ मणु तैस मन्ज ओसी गान्दा हा”
\v 8 यीशुऐ तैसियो बलु, “उठ अपणै मन्जै चुक अतै चल फिर।”
\v 9 सो मणु तैहणियै ठीक भुच्ची गो, अतै अपणै मन्जै चुकि करी चलना फिरणा लगी पैऊं।
\p
\v 10 सो सब्त रा धैडा थू। ठेरैतायें यहुदी तैस मणु जो जैड़ा ठीक भच्छूरा थू, बलणा लगै, “अज ता सब्ता रा धैडा हा, ता तेरा मन्जा चुकणा ठीक निय्आ।”
\v 11 तिनी मणुऐ तिंआं जो बलु, "जिनि मिंजो ठीक करुरा, तिनी मिंजो सितै बलूआ, 'अपणा मन्जा चुक अतै चल फिर'।"
\v 12 तियें यहूदी मणुऐ तैस थयूं पुच्छू, "सो कुण मणु हा जिनी तिजो बलुआ मन्जा चुक अतै चल फिर?"
\v 13 पर जैड़ा ठीक भूची गो थू, सो ना जाणदा थू कि कुणी ठीक करू हा, क्ओकि यीशु तैहा जगहा थऊँ चली गच्छुरा थू।
\v 14 ईंआ गला भूणै थऊँ बाद सो यीशु जो मन्दरा मन्ज मुलू। यीशुऐ तैसियो बलू, “हेर तू ठीक भूची गो हा: अबै फिरी पाप मत करदा, ईयां ना भोआ कि अबै तू भारी मुसिवता मन्ज फसी गच्छा।”
\v 15 तिनी मणुऐ गिचिकरी यहूदी मणु सितै बली दिता कि जिनी मिन्जो ठीक करू हा सो यीशु हा।
\v 16 ऐसा गल्ला थऊँ यहूदी यीशु जो सताणा लगै, क्ओकि सो इनै कम सब्ता बाळै धैडै ही करदा थू।
\v 17 ता यीशुऐ तिआं जो बलू, “मेरा पिता हालि तिकर कम करू करदा, अतै अऊँ भी कम करू करदा।”
\v 18 ठेरैतायें यहूदी मणू यीशु जो मारनै री होर भी जायदा कोशिस करणा लगै, क्ओकि सो ना सिर्फ सब्त रै धैडै रै विधान जो तोडदा थू पर प्रमात्मै जो अपणा पिता बली करी अपणै आपा जो प्रमात्मै रै वराबर बणांदा थू।
\s पुत्रा रा हक्क
\p
\v 19 ईयां गल्ला पुर यीशुऐ तिआं जो बलू, “अऊँ तुसू सोगी सच बलदा, पुत्र अपणै आपा थऊँ कुछ ना करी सकदा, सिर्फ तिआं कमा करी सकदा जैड़ा सो अपणै पिते जो करदै हेरदा।
\v 20 क्ओकि पिता अपणै पुत्रा सोगी प्रेम रखदा अतै जैड़ा-जैड़ा कम सो अप्पु करदा, अपणै पुत्रा जो दसदा; अतै पुत्रा ऐत थऊँ भी बडै बडै कम तैसियो करी के दसणै ताकि तुहै हैरान भून।
\v 21 जियां पिता मरूरै जो ऊठाल्दा अतै जियादां तिआं ही पुत्र भी जियां जो चाहन्दा तिआं जो जियादां।
\v 22 पिता कसी रा न्याय ना करदा, पर न्याय करणै रा सब कम पुत्रा जो सौंपी दितूरा,
\v 23 ठेरैतांये कि सब मणु पुत्रा रा तिआं ही आदर करन जियां पिता रा करदै हिन, जैड़ा पुत्रा रा आदर ना करदा, सो पितै रा भी आदर ना करदा जिनी तैसियो भैजुरा।
\v 24 अऊँ तूसु सोगी सच बलदा जैड़ा मेरा बचन हुणी करी मेरै भैजणें बाळै पुर बसवास करदा, सदा री जिन्दगी तसेरी ही हा, ना ही तैसियो कसी दण्ड रा हुक्म हुणाना, पर मरनै थऊँ बाद भी तैस जिन्दगी पाणी हा।
\p
\v 25 "अऊँ तुसू सोगी सच बलदा सो टैम इणै बाळा, अतै अबै भी हा कि जैहणै मरूरै मणु भी प्रमात्मैं रै पुत्रा री हक्का हुणी करी जी भूणा।
\v 26 क्ओकी जियां प्रमात्मा अपणै आपा मन्ज जिन्दगी रखदा, तैसा ही रीति सितै तिनी पुत्रा जो भी जिन्दगी रखणें रा हक्क दितूरा।
\v 27 बल्की तैसियो न्याय करनै रा भी हक दितूरा, क्ओकी सो मणु रा पुत्र हा।
\v 28 ईंया गल्ला हुणी करी हैरान मत भोआ, क्ओकि सो टैम इच्छु करदा जैहणै कब्रा मन्ज दबाऊरै मणु तसेरी आबाज हुणी करी नकैई ईणा।
\v 29 जियें खरै कर्म करूरै तिआं जिन्दगी पाणें तायें जी भूणा, जियें बुरै कर्म करूरै तिआं दण्ड पाणें तायें।
\s यीशु रै बारै मन्ज गवाही
\p
\v 30 "अऊँ अपणै आपा थऊँ कुछ न करी सकदा; जियां हुणदा तिआं ही न्याय करदा, अतै मेरा न्याय सच्चा भून्दा, क्ओकि अऊँ अपणी ना पर अपणै भैजणें वाळै री इच्छा चाहन्दा।
\v 31 अऊँ अगर अपणै बारै मन्ज ही गबाही दिच्छु ता सो सच ना भूणी।
\v 32 मेरै बारै मन्ज गबाही दिणैं वाळा होर हा, अतै जैड़ी गबाही सो मेरै बारै मन्ज दिन्दा सो ही सच हा।
\v 33 तुहै यूहन्नै थऊँ भी पुच्छुवाऊ थू अतै तिनी सच री ही गबाही दिती हा।
\v 34 पर अऊँ अपणै बारै मन्ज मणु री गबाही ना चाहन्दा; पर यह गल्ला अऊँ ठेरैतायें कन्णैदा कि तुहै उद्दार पान।
\v 35 सो ता बलदा अतै चमकदा दिया थू, अतै तुसियो थोडी देरा तक तसेरी ज्योती मन्ज मगन भूणा खरा लगू।
\v 36 पर मेरी गबाही यूहन्नै थऊँ बडी करी हा, क्ओकी पितै जियां कमा जो पुरा करनै री जिमेंबारी मिन्जो दितूरी हा मतलब अऊँ तिआं कमा करदा, सो कम ही मेरै गबाह हिन कि मिन्जो मेरै पितै भैजूरा हा।
\v 37 जिनी मिन्जों भैजुरा तिनी मेरै बारै मन्ज गबाही दितूरी हा, तुहै ता ना कदी तसेरा अक्क बोल भी हुणुरा अतै ना कदी सेरा रूप हेरूरा
\v 38 तुहै तसेरै बचना जो ना मन्दै, क्ओकी जिनी तैसियो भैजुरा हा तुहै तसेरा बसवास ना करदै
\v 39 तुहै प्रवित्रग्रन्था मन्ज तोपदै हिन, अतै सोचदै हिन कि सदा काल री जिन्दगी तैत मन्ज ही हा, अतै यह ग्रन्थ ही मेरै बारै मन्ज गबाही दिन्दा हा।
\v 40 फिरी भी तुहै मिन्जो बलै ईणा ना चाह्न्दै कि तुहै जिन्दगी पान।
\v 41 अऊँ मणु थऊँ बडाई पाणा ना चाहन्दा
\v 42 पर अऊँ तुसियो जाणदा कि तुसु मन्ज प्रमात्मैं रा प्रेम निय्आ
\v 43 अऊँ अपणै पितै रै नां सोगी छुरा, अतै तुहै मिन्जो ना अपनादें, पर जे कोई अपणै नां सोगी तुसु बलै इन्दा ता तुसु सो अपनाई लैणा।
\v 44 तुहै कियां बसवास करी सकदै हलाकिं तुहै अक्की दुऐ थऊँ आदर चाहन्दै, अतै सो आदर जैड़ा सिर्फ अक्क सच्चा प्रमात्मा हा तैस थऊँ ना पाणा चाहन्दैं।
\v 45 यह मत सोचा कि मूँ प्रमात्मैं रै सामणैं तुसू पुर दोष लाणा, तुसु पुर दोष लाणैं वाळा ता मूसा हा, जैस पूर तुहै आस रखुरी हा।
\v 46 क्ओकी अगर तुहै मूसा रा बसवास करदै ता तुहै मेरा भी बसवास करदै, ठेरैतायें कि तिनी मेरै बारै मन्ज लिखूरा।
\v 47 पर जे तूहै तसेरै लिखूरै लेखा पुर बसवास ना करदै, ता मेरै बचना पूर कियां बसवास करना?"
\c 6
\s पजँ हजार मणु जो खुआणा
\r (मत्ती 14:13-21; मरकुस 6:30-44; लूका 9:10-17)
\p
\v 1 इंया गल्ला थऊँ बाद यीशु गलील री अक्क झील तिबिरियास रै पारिंई कनारै चली गो।
\v 2 मणु री अक्क बडी भारी भीड तसेरै पिचो चलूरी थी, क्ओकी सो मणु तसेरै हैरानी बाळै कमा जो हेरदै थियैं, जैडै सो बमारा पुर करदा थू।
\v 3 ता यीशु तैडी अक्की पहाडी पूर चड़ी करी अपणै चेलै सोगी बैही गो।
\v 4 यहूदी रा फसह रा त्यौहार नेडै छूरा थू।
\p
\v 5 जैहणै यीशुऐ नजर दिती ता अक्क बड़ी भारी मणु री भीडा जो अपणी कनारी इन्दै हेरू, ता फिलिप्पुस सितै वलु, "अहै इंयारै खाणैं तायें करा थऊँ रोटी खरीदी लैईन?"
\v 6 सो तैसियो परखणें तायें यह बलू करदा थू, क्ओकि तैसियो पता थू कि तैस कै करणा।
\v 7 फिलिप्पुसे यीशु जो जबाव दिता, "दोई सौ दीनार री रोटी भी ईयां तायें पूरी ना भूणी, कि सबियो थोडी थोडी भी मुळा।"
\v 8 तसेरै अक्की चेलै शमौन पतरसा रै भाई अन्द्रियासै तैस सोगी बलू,
\v 9 "ऐठी अक्क गोबरू हा जैस बलै पंज जौआ री रोटी अतै दोई मच्छली हिन, अपण ऐतणें मणु तायें सो कै हिन?“
\v 10 यीशुऐ वलू, “मणु जो बहाली देय्आ।” तैहा जगह बडा भारी घा थू, अतै लगभग पंज हजार मर्द तैडी बैही गै।
\v 11 ता यीशुऐ सो रोटी लेई, अतै प्रमात्मा रा धन्यावाद करी के तिआं जो जेडै बैहुरै थियैं बन्ड़ी दिती।
\v 12 जैहणै सो खाई करी रज्जी गै ता यीशुऐ अपणै चेलै सोगी बलु, “बचुरै रोटी रै टुकडै जो बटोरी लेआ कि कुछ बर्वाद ना भोआ।”
\v 13 ता तियें तैतियो बटोरू अतै जौआ री तिआं पंज रोटी रै टुकडै जो खाणैं थऊँ बाद भी बचुरी रोटी रै बारह टोकरी भरी।
\v 14 जैहणै मणुऐ यह हैरानगी भरा कम हेरू ता तियें बलु, “सच मन्ज ही यह सो ही भविष्यवाणी करणैं वाळा हा जैड़ा ऐस जगता मन्ज ईणै बाळा थू।”
\v 15 फिरी यीशु जो पता लगी गो कि ईयां सबी तैसियो राजा बणाणै ताये लेई गाणा ता सो फिरी अकेला पहाडा जो चली गो।
\s यीशु पाणी पुर चलै
\r (मत्ती 14:22-33: मरकुस 6:45-52)
\p
\v 16 जैहणै सझं भूई ता यीशु रै चेलै झीला रै कनारै गै,
\v 17 अतै कफरनहूम जो गाणैं तायें तसेरै चेलै किश्ती पुर चढी करी झीला पार करना लगै। नैहरा भुच्ची गच्छुरा थू अतै यीशु हालि तिकर तिआं बलै ना छुरा थू।
\v 18 ता तेज तूफान चलणें री बजह थऊँ झीला मन्ज लैहरा चलणा लगी पैई।
\v 19 जैहणै सो त्राई-चंऊर मील ही चलै भोलै ता तियें यीशु जो पाणी पुर चलदै किश्ती री कनारी इन्दैं हेरू, अतै सो डरी गै।
\v 20 ता यीशुऐ तिंआ जो बलु, “अऊँ हा; डरा मत।”
\v 21 ता तियें सो किश्ती पुर चढाई लैऊं अतै किश्ती तैहा जगह पुजाई दिती जेरा चलुरै थियैं।
\s मणु यीशु जो तोपणा लगै
\p
\v 22 दुयै धैडै तियें मणुऐ जेडै झीला पार रैही गच्छुरै थियैं यह हेरू कि अक्की किश्ती जो छडी करी तैडी होर किश्ती ना थी, अतै तिआं जो यह भी पता लगु कि यीशु अपणै चेलै सोगी तैहा किश्ती पुर ना चढुरा, पर सिर्फ चेलै ही किश्ती मन्ज गच्छूरै हिन
\v 23 ता तिबिरियास री कनारी थऊँ होर हल्की हल्की किश्ती तैहा जगह जो आई, जैड़ी तियें प्रभु रा धन्यावाद दिणैं थऊँ बाद रोटी खाई थी।
\v 24 ठेरैतायें जैहणै भीडै हेरू कि यीशु तैड़ी निय्आ, अतै ना ही तसेरै चेलै हिन, ता सो अप्पु भी किश्ती पुर चढी गै अतै यीशु जो तोपदै-तोपदै कफरनहूम इची पुजै।
\s यीशु जिन्दगी री रोटी
\p
\v 25 जैहणै तियें यीशु जो झीला रै ऐस पार हेरू, ता तैस सोगी बलणा लगै, “हे रब्बी तू ऐढी कैहणै आ?”
\v 26 यीशुऐ तिआं जो जबाव दिता, "अऊँ तुसू सोगी सच बलदा, तुहै मिन्जो ठेरैतायें ना तोपु करदै कि तुहै कोई चमत्कार हेरू, पर ठेरैतायें कि तुहै रोटी खाई अतै रज्जी गै।
\v 27 तैस खाणैं तायें मेहनत मत करा जैड़ा खत्म भूच्ची गाणा, पर तैस खाणैं तायें मेहनत करा जैड़ा सदा री जिन्दगी तक वणी रैहणा, जैतियो मणु रा पुत्र तुसियो दिन्दा, क्ओकि पिता मतलब प्रमात्मैं तैस पुर ही अपणी मोहर लाऊरी हा।"
\v 28 ता तियें यीशु सोगी बलु, “प्रमात्मैं रै कमा करणैं तायें अहै कै करन?”
\v 29 यीशुऐ तिंआरैं जबावा मन्ज बलु, “प्रमात्मैं रा कम यह हा कि जिनी तैसियो भैजुरा तुहै तैस पुर बसवास करा।”
\v 30 ता तियें तैस सोगी बलु, “ता तू कुण जिना चमत्कार दसदा कि अहै तैतियो हेरी करी तिजो पुर बसवास करन? तू कुण जिनै कम करदा?
\v 31 इन्दै स्याणैं बणा मन्ज मन्ना खाऊ, जियां कि लिखुरा, ‘तिनी तिआं जो खाणैं तायें स्वर्गा थऊँ रोटी दिती’।"
\v 32 यीशुऐ तिंआ सोगी बलु, “अऊँ तुसु सोगी सच बलदा, मूसै सो रोटी तुसियो स्वर्गा थऊँ ना दिती, पर सो मेरा पिता ही हा जैड़ा स्वर्गा थऊँ तुसियो सच्ची रोटी दिन्दा।
\v 33 क्ओकि प्रमात्मा री रोटी सो हा जैड़ी स्वर्गा थऊँ ओसदी हा, अतै ऐस संसारा जो जिन्दगी दिन्दी हा।”
\p
\v 34 ता तियें यीशु सितै बलु, “हे प्रभु, यह रोटी असियो सदा दिच्छु कर।”
\v 35 यीशुऐ तिआं सोगी बलु, “जिन्दगी री रोटी अऊँ हा; जैड़ा मिन्जो बलै इन्दा सो कदी भी भूखा ना रैहन्दा, अतै जैड़ा मिन्जो पुर बसवास करदा सो कदी भी त्रिहणा ना रैहन्दा।
\v 36 पर मैंई तुसियो बलुरा थू कि तुहै मिन्जो हेरी लेऊरा है पर फिरी भी बसवास ना करदै।
\v 37 सो सब जैड़ा पिता मिन्जो दिन्दा मिन्जो बलै ईन्दा, अतै जैस कसी मिन्जो बलै ईणा तैस जो मूँ पक्का कदी ना कड़णा।
\v 38 क्ओकि अऊँ अपणी ना पर अपणै भैजणें बाळै री मर्जी पूरी करनैं तायें स्वर्गा थऊँ छुरा;
\v 39 अतै मेरै भैजणें वाळै री मर्जी यह हा कि जैड़ा कुछ तिनी मिन्जो दितूरा, तैत थऊँ कुछ भी ना गुवाऊँ, पर तैतियो आखिरी धैड़ै मन्ज फिरी जिआऊँ।
\v 40 क्ओकि मेरै पिता री यह मर्जी हा कि जैड़ा कोई पुत्रा जो हेरला अतै तैस पुर वसवास करला, सो सदा काल री जिन्दगी पा अतै अऊँ आखरी धैड़ै फिरी जियाऊँ।"
\p
\v 41 यह हुणी करी यहूदी पळच्चिणा लगी पै क्ओकि तिनी बलु थू कि, “जैड़ी रोटी स्वर्गा थऊँ छुरी हा सो, अऊँ हा।”
\v 42 अतै सो कणैणा लगै कै यह यूसुफ रा पुत्र यीशु निय्आ, जसेरै माता-पिता जो अहै जाणदै हिन? अबै यह कियां बलदा कि अऊँ स्वर्गा थऊँ छुरा?”
\v 43 यीशुऐ तिय्आ जो जबाव दिता, “अपु मन्ज मत पळच्चिआ।
\v 44 मिन्जो बलै मेरै पितै री मर्जी रै बगैर कोई ना इच्ची सकदा जिनी मिन्जो भैजुरा तैसियो खिन्जी ना लेय्आ; अतै मूँ सो अन्त रै टैमैं फिरी जी उठाणा।
\v 45 भविष्यद्धक्ता रै ग्रन्था मन्ज यह लिखुरा, ‘सो सब प्रमात्मैं री तरफा थऊँ सिखाऊरै भूणै।’ सो हर एक जिनी पिता थऊँ हुणुरा अतै सिखुरा सो मिन्जो बलै इन्दा हा।
\v 46 यह गल्ल निय्आ कि कुणकि पिते जो हेरूरा; पर जैड़ा प्रमात्मा री तरफा थऊँ हा सिर्फ तिनी ही पितै जो हेरूरा।
\v 47 अऊँ तुसु सोगी सच बलदा जैड़ा कोई बसवास करदा, सदा री जिन्दगी तसेरी ही हा।
\v 48 जिन्दगी री रोटी अऊँ हा।
\v 49 तुन्दै स्याणैं बणा मन्ज मन्ना खाऊँ अतै मरी गै।
\v 50 यह सो रोटी हा जैड़ी स्वर्गा थऊँ ओसूरी हा, ताकि मणु ऐत थऊँ खा अतै सो ना मरा।
\v 51 जिन्दगी री रोटी जैड़ी स्वर्गा थऊँ ओसूरी हा, सो अऊँ हा। अगर कोई ऐहा रोटी थऊँ खान्दा, ता तैस सदा जिन्दै रैहणा; अतै जैड़ी रोटी मूँ संसारा जो जिणै तायें दिणी हा सो मेरा मांस हा।"
\p
\v 52 ऐहा गल्ला पुर यहूदी अपु मन्ज पल्ळचिणा लगै कि, “यह मणु अपणा मांस खाणैं जो किंआ दि सकदा?”
\v 53 यीशुऐ तिआं जो बलु, “अऊँ तुसु सोगी सच-सच बलदा कि, जैहणै तक तुहै मणु रै पुत्रा रै मांस जो खान, अतै तसेरै खूना ना पिन तैहणैं तक तुसु मन्ज जिन्दगी निया।
\v 54 जैड़ा मेरा मांस खान्दा अतै खूना पिन्दा सदा री जिन्दगी तसेरी ही हा; अतै आखिरी टैमां मन्ज मूँ तैसियो फिरी जिन्दा करी दिणा।
\v 55 क्ओकि मेरा मांस ता सच्च मन्ज ही खाणा हा अतै मेरा खून सच्ची पिणैं री चिज हा।
\v 56 जैड़ा मेरा मांस खान्दा अतै खूना पिन्दा, सो मिन्जो मन्ज बणी रैहन्दा, अतै अऊँ तैस मन्ज।
\v 57 जियां जिन्दै पितै मिन्जो भैजुरा, अतै अऊँ पितै री बजह थऊँ जिन्दा हा, तैस ही तरह जैड़ा मिन्जो खान्दा मेरी बजह थऊँ जिन्दा रैहणा।
\v 58 यह ही सो रोटी हा जैड़ी स्वर्गा थऊँ ओसुरी हा, ना कि सो जैड़ी स्याणैं खाई अतै मरी गै; ऐहा रोटी जैड़ा खान्दा तैस सदा जिन्दै रैहणा।”
\v 59 तिनी यह सब गल्ला कफरनहूम रै अक्की धर्मसभा मण्ड़ली मन्ज शिक्षा दिन्दै टैमैं कणैईं।
\s सदा काल रै जिन्दगी रै वचन
\p
\v 60 तसेरै चेलै मन्ज कईऐ जैहणै ईयां हुणु ता सो कणैणा लगै, “यह ता अक्क सख्त बोल हा; ईयां कुण हुणी सकदा?”
\v 61 यीशु जो पता लगी गो कि तसेरै चेलै कहा गल्ला पुर पल्लचूँ करदै हिन, तिआं सोगी बलु, “कै तुसियो ऐत सितै कोई ठोकर लगदी हा?
\v 62 अगर तुहै मणु रै पुत्रा जो ऊपर गान्दै हेरन जैड़ी सो पैहलै थू, ता तुहै कै करलै?
\v 63 आत्मा ही हा जैड़ी जिन्दगी दिन्दी हा, शरीरा थऊँ कुछ भी फायदा निय्आ। जेड़ै वचन मैई तुसु सोगी बलै सो आत्मा अतै जिन्दगी हिन।
\v 64 पर तुसु मन्ज कुछ ऐसै हिन जैड़ा बसवास ना करदै।” क्ओकि यीशु शुरू थऊँ जाणदा थू कि बसवास ना करनै बालै कुण हिन, अतै सो कुण हा जैस तैसियो पकड़वाणा भी हा।
\v 65 यीशुऐ बलु, “ठेरैतायें मैई तुसियो बलु कि कोई मिन्जो बलै तैहणैं तक ना इच्ची सकदा, जैहणै तक तैसियो पितै री तरफ थऊँ वरदान ना भोआ।”
\s पतरस रा वसवास
\p
\v 66 ईयां गल्ला रा परिणाम यह भुआ कि तसेरै चेलै थऊँ मतै चेलै उल्टै पैरै फिरी गै अतै फिरी तैस सोगी ना चलै।
\v 67 ता यीशुऐ तिआं बारह चेलै सितै बलु, “कै तुहै भी चली गाणा चाहन्दै?”
\v 68 शमौन पतरसे तैसियो जबाव दिता, “हे प्रभु अहै कस वलै गान? सदा रै जिन्दगी रै वचन ता तिजो बलै हिन;
\v 69 अहै बसवास करू हा अतै जाणी लैऊ हा कि तू ही प्रमात्मैं रा पवित्र मणु हा।”
\v 70 यीशुऐ तिआं जो जबाव दिता, “कै मैई अप्पु ही तुसु बारह जिणै जो ना चुनुरा? ता फिरी भी तुसु मन्ज अक्क शैतान हा।”
\v 71 तसेरा मतलब शमौन इस्करियोती रै पुत्रा यहूदा सोगी थू, क्ओकि तिआं बारह मन्ज अक्क सो ही तैसियो पकड़वाणै वाळा थू।
\c 7
\s यीशु अतै तसेरे भाई
\p
\v 1 ईयां गल्ला भूणै थऊँ वाद यीशु गलील मन्ज घुमदां-फिरदा रैऊ। सो यहूदीया ना गाणा चाहन्दा थू, क्ओकि यहूदी तैसियो मारणैं री स्कीमा मन्ज थियैं।
\v 2 यहूदी रा अक्क झोपड़ी रा त्यौहार नेडै थू।
\v 3 ठेरैतायें तसेरै भाई तैस सोगी बलु, “ऐठी थऊँ यहूदीया जो चली गा, कि तेरै चेलै भी तिआं कमा हेरी सकन जियां तू करदा।
\v 4 क्ओकि ऐसा कोई निया जैड़ा मशहुर भूणा चाह, अतै लूकी करी कम करा। अगर तू ईयां कमा करदा ता अपणै आपा जो संसारा रै सामणैं प्रकट कर।”
\v 5 क्ओकि तसेरै भाई भी तैस पुर बसवास ना करदै थियैं।
\v 6 ता यीशुए तिआं जो बलु, “मेरा हालि तिकर टैंम ना आ, पर तुसु तायें हर टैम ठीक हा।
\v 7 जगत तुसु सितै नफरत ना करी सकदा, पर मिन्जो सितै दुशमणी करदा हा, क्ओकि अऊँ ऐहा गल्ला री गवाही दिन्दा कि सेरै कम बुरै हिन।
\v 8 तुहै ही तैस त्यौहारा जो गच्छा, मूँ ना गाणा, क्ओकि मेरा पूरी तरह टैम हालि तिकर ना आ।”
\v 9 तिआं सोगी यह गल्ला करणैं थऊँ बाद सो गलील मन्ज ही रूकी गो।
\s झोपड़ी रै त्यौहार मन्ज यीशु रा उपदेश
\p
\v 10 जैहणै तसेरै भाई त्यौहारा जो चली गै, ता सो भी तैस त्यौहारा जो गो पर चोरी छिपी करी।
\v 11 यहूदी तैसियो त्यौहार मन्ज तोपू करदै थियै, अतै यह बलु करदै थिए, “सो कढ़ी हा?”
\v 12 अतै भीडा मन्ज तसेरी ही गल्ला थी। कुछ बलु करदै थिए, "सो अक्क भला मणु हा” कुछ बलु करदै थिए, “ना सो मणु जो ठगदा हा”।
\v 13 फिरी भी यहूदी रै ड़रा रै कोई तसेरै बारै मन्ज खुलीकरी ना बलु करदा थू।
\p
\v 14 पर जैहणै त्यौहारा रा अध्धा धैडा बीती गो; ता यीशु मन्दरा मन्ज गो अतै उपदेश दिणा लगु।
\v 15 ता यहूदी हैरान भूच्ची करी बलणा लगै, “यह मणु बिना कोई विद्दा पाए कियां ज्ञानी बणी गो?”
\v 16 ता यीशुऐ तिआं जो जबाव दिता, “मेरा उपदेश मेरा निय्आ, पर तसेरा हा जिनी मिन्जो भैजुरा हा।
\v 17 अगर कोई मणु तसेरी इच्छा पूरी करनै जो तैयार हा, सो ही ऐहा शिक्षा रै बारै मन्ज जाणी सकदा कि यह प्रमात्मैं री तरफा थऊँ हा, कि अऊँ अपणी तरफा थऊँ बलदा।
\v 18 जैड़ा अपणी तरफा थऊँ बलदा सो अपणी ही बाह बाह चाहन्दा; पर जैड़ा अपणै भैजणें बाळै री बाह बाह चाहन्दा सो ही सच्चा हा, तैस मन्ज कोई भी अधर्म ना भून्दा।
\v 19 कै मूसै तुसू तायें नियम ना बाणाऊरै? अतै तुहै फिरी भी तिआं नियमा रा पालन ना करदै। तुहै क्ओ मिन्जो मारनै री ताक मन्ज हिन?”
\v 20 मणुऐ तैसियो जबाब दिता, “तिजो मन्ज दुष्टात्मा हा! कुण तिजो मारनै री ताक मन्ज हा?”
\v 21 यीशुऐ बलु, “मैई अक्क कम करू अतै तुहै सब हैरानी करदै।
\v 22 ऐसा बजहा थऊँ मूसे तुसिओ ख़तना री बिधि दिती हा-ठेरैतायें ना कि यह मूसा री हा, पर बजुर्गा री तरफा थऊँ हा; अतै तुहै सब्त रै धैडै मणु रा ख़तना करदै हिन।
\v 23 जे अगर सब्त रै धैडे मणु रा ख़तना ठेरैताये करदै हिन कि मूसा रै बिधी रा उल्लंघन ना भोआ, ता तुहै मिन्जो पुर ठेरैतायें जल्ळण करू करदै कि मैई सब्त रै धैडै अक्की मणु जो बिलकुल ठीक करी दिता।
\v 24 मुहाँ हेरी न्याय मत करा, पर धर्म सितै न्याय करा।”
\s कै यीशु ही मसीहा हा?
\p
\v 25 ता यरूशलेम रै कुछ मणु बलणा लगै, “कै यह सो ही मणु निया जैसियो मारनै री कोशीस करू करदै हिन?
\v 26 पर हेरा, यह ता खुल्लमखुला गल्ला करू करदा हा, अतै यह ऐसियो कुछ ना बलु करदै हिन। कै सच मन्ज अधिकारियों पता लगी गच्छुरा कि यह ही मसीहा हा?
\v 27 कुछ भी भोआ, पर अहै जाणदै हिन कि यह मणु कठीआ रा हा; पर जैहणै मसीहा ईणा, ता कसियो पता ना लगणा कि सो कठीआ रा हा।”
\v 28 ता यीशुऐ मन्दरा मन्ज शिक्षा दिन्दै जोरा सितै बलु, “तुहै मिन्जो जाणदै अतै यह भी जाणदै कि अऊँ कठी थऊँ छुरा। अऊँ अप्पु ता ना छुरा पर मेरा भेजणैबाळा सच्चा हा, तैसियो तुहै ना जाणदैं।
\v 29 अऊँ तैसियो जाणदा; क्ओकि अऊँ तसेरी तरफा थऊँ हा अतै तिनी ही मिन्जो भैजुरा।"
\v 30 इंया गल्ला थऊँ बाद तियें तैसियो पकडणा चाऊ तांभी कसियो तैस पुर हथ्थ पाणै रा हिम्मत ना भूई।
\v 31 फिरी भी भीडा मन्ज मतै मणुऐ तैस पुर वसवास करू, अतै बलणा लगै, "मसीहा जैहणै ईणा ता ऐस थऊँ भी बड़ै-बड़ै चमत्कार करणैं जेड़ै इनी दस्सै?"
\s यीशु जो पकड़नै री कोशिस
\p
\v 32 फरीसियें मणु जो तसेरै वारै मन्ज लूक्की-छिप्पी करी गल्ला करदै हुणु; फिरी महायाजके अतै फरीसियें तैसियो पकड़णें तायें सपाई भैजे।
\v 33 ता यीशुऐ बलु, "अऊँ थोड़ी देरा तक ही तुसु सोगी हा; फिरी अपणै भैजणे बाळै बलै चली गाणा।
\v 34 तुसु मिन्जो तोपणा, पर मुँ ना मुलणा,अतै जे़ड़ी मुँ भूणा तैड़ी ना ईच्ची सकदै।
\v 35 ता यहूदी अप्पु मन्ज कणैणा लगै, "ऐस करा गाण कि दोवारा ना मूळला? कै ऐस तिआं वलै गाणा जेड़ै यूनानी मन्ज ऐरा औरा रैहन्दैं, अतै यूऩानी जो भी उपदेश दिला?
\v 36 यह कै गल्ल हा जैड़ी इनी बल्ली हा, कि 'तुसु मिन्जो तोपणा, पर ना मुळणा; अतै जैड़ी मूँ भूणा, तैड़ी तुहै ना ईच्ची सकदै'?"
\s जिन्दगी रै पाणी री नदि
\p
\v 37 त्यौहारा रै मुक्दै धैड़ै, जैड़ा खास धैडा थू, यीशु खड़ी गो अतै जोरा सितै बलु, "अगर कोई त्रीहणा हा ता मिन्जो वलै अईआ अतै पिय्आ।
\v 38 जैस मिन्जो पुर वसवास करणा, जिना कि पवित्र ग्रन्था मन्ज हा, 'तयांरै दिला मन्ज जिन्दगी रै पाणी रै दरआ फूट्टि निकळणै हिन'।"
\v 39 तिनी यह वचन पवित्र आत्मा रै वारै मन्ज बलै थियै, जैड़ी वसवास करणैं वाळै जो मुलणें वाळी थी; क्ओकि आत्मा हाळि तिकर ना उतुरूरा थू, क्ओकि यीशु भी हाळि तिकर अपणै महिमा तक ना पुजूरा थू।
\p
\v 40 ता भीड मन्ज कुणकि-कुणकि यह गल्ला हुणी करी वलु, "सचमन्ज यह सो भविष्यवाणी करणैं वाळा हा।"
\v 41 होर वलणा लगै, "यह मसीहा हा।" पर कुछ वलणा लगै, क्ओ? कै मसीहा गलील थऊँ ईणा?
\v 42 कै पवित्रग्रन्था मन्ज यह ना लिखूरा कि मसीहा दाऊद रै खानदाना थऊँ अतै बैतलहम ग्राँ थऊँ ईणा, जैड़ी दाउद रैहन्दा थू?"
\v 43 अतै तैसरी बजह थऊँ मणु मन्ज फूट पैई गई।
\v 44 तिआं मणु मन्ज कुछ तैसियो पकड़वाणा चाहन्दै थियैं पर कसीये भी तैस पुर हाथ ना पाऊ।
\s यहूदी अगुवे रा अविस्वास
\p
\v 45 ता फिरी सपाई‍ महायाजक अतै फरीसी वलै फिरी आये; तियें सो पुछे,, "तुहै तैसियो क्ओ ना लेई के आये?"
\v 46 सपाईयें जबाव दिता, "कुणी भी मणुऐं इनी गल्ला ना करी।"
\v 47 फरिसीयें तिआं जो वलु, "कै तुसियो भी भकाऊ हा?
\v 48 कै सरदारा या फरिसी थऊँ कुणकी तैस पुर वसवास करू हा?
\v 49 पर यह मणु जेड़ै नियमा ना जाणदैं शापित हिन।"
\v 50 नीकुदेमुस जैड़ा तैस वलै पैहलै आ थू अतै तयांरा ही मणु थू, तिआं सोगी वलणा लगा
\v 51 "कै इन्दै नियम, कसकी री हुणनें थऊँ पैहलै ही यह वलदै हिन कि यह दोषी हा?"
\v 52 तियें तैस सितै वलु, "कै तू भी गलील रा हा? तोप अतै हेर कि गलील मन्ज कोई भविष्यवाणी करणैं वाळा ना भूणा।"
\p
\v 53 ता हर कोई अपणै अपणै घरा जो चली गै।
\c 8
\s व्यभिचारी जो माफी
\p
\v 1 पर यीशु जैतून रै पहाडा जो गो।
\v 2 भ्यागा फिरी सो मन्दरा जो आ; सब मणु तैस वलै आये अतै सो बैही करी तिआं जो उपदेश दिणा लगू।
\v 3 ता ज्ञानी-ध्यानी अतै फरीसी अक्क जनानी जो पकड़ी करी लेई आये जैड़ी व्यभीचार करदी पकड़ी थी, अतै तैहा जो मन्जै जिनै खडेरी करी यीशु सितै वलु,
\v 4 "हे गुरू, यह जनानी व्यभिचार करदै पकड़ी हा।
\v 5 मूसै रै नियमा मन्ज असियो यह हुक्म दितुरा कि ऐसी जनानी जो नड्डा मारी मारी के मकाई देय्आ; ता तू सारै वारै मन्ज कै वलदा?"
\v 6 तियें तैसियो परखणै तायें यह गल्ल वली ताकि तैस पूर इल्जाम लाणैं जो कोई मौका मूळी गच्छा। पर यीशु नियूँठा भूच्ची करी धरती पूर उगँळी सितै कुछ लिखणा लगू।
\v 7 जैहणै सो तैस थऊँ पुछदै ही रैह, ता तिनी सिधै भूच्ची करी तिआं जो जबाव दिता, "तुसू मन्ज जिनी पाप ना करूरा, सो ही पैहलै एहा जो नड्ड मारा।"
\v 8 अतै सो फिरी नियूँठा भूच्चीकरी धरती पूर उगँळी सितै कुछ लिखणा लगी पैऊं।
\v 9 पर सो ऐहा गल्ला हुणी करी कै हल्कै, कै मोट्टै सब अक्क अक्क करी के तैड़ी थऊँ चली गै, अतै यीशु अकेला रैही गो अतै सो जनानी भी मन्जै खडूरी अकेली रैही गई।
\v 10 यीशुऐ सिधै भूच्ची करी तैहा थऊँ पुछु, "ओ जनानीये सो करा गै? कै कुनियें भी तिजो दण्ड़ ना दिता?"
\v 11 तैहै वलु, "हे प्रभु, कुनियें भी ना।" यीशुऐ वलु, "अऊँ भी तिजो दण्ड़ ना दिन्दा; गच्छ अतै फिरी पाप मत करदी।"
\s यीशु जिन्दगी री ज्योति
\p
\v 12 यीशुऐ फिरी मणु सोगी वलु, "जगता री ज्योती अऊँ हा; जैड़ा मेरै पिच्चो चलदा सो नैहरै मन्ज ना चलदा, पर जिन्दगी री ज्योती पान्दा।"
\v 13 फरीसिये तैस सोगी वलु, "तू अपणी गवाही अप्पु दिन्दा तेरी गवाही ठीक निय्आ।"
\v 14 यीशुऐ तिआं जो जवाव दिता, "भलै ही अऊँ अपणी गवाही अप्पु दिन्दा, फिरी भी मेरी गवाही ठीक हा, क्ओकी अऊँ जाणदा कि अऊँ करा थऊँ छुरा अतै करा जो गाणा? पर तूहै ना जाणदै कि अऊँ करा थू छुरा अतै करा जो गाणा।
\v 15 तूहै सरीरा ने अनुसार न्याय करदै; अऊँ कसी रा न्याय ना करदा।
\v 16 अतै अगर जे न्याय करला भी ता मेरा न्याय सच्चा हा; क्ओकि अऊँ अकेला निय्आ, पर अऊँ हा अतै मेरा पिता मिन्जो सोगी हा जिनी मिन्जो भैजुरा।
\v 17 तून्दै नियमा मन्ज भी लिखुरा कि दूँ जणै री मिलिकरी गवाही ही ठीक भून्दी हा;
\v 18 अक्क ता अऊँ अप्पु ही गवाही दिन्दा, अतै दूआ पिता मेरी गवाही दिन्दा जिनी मिन्जो भैजूरा।"
\v 19 तियें तैस सोगी वलु, "तेरा पिता कढी हा?" यीशुऐ जवाव दिता, "ना तूहै मिन्जो जाणदै ना ही मेरै पितै जो, अगर मिन्जो जाणदै ता मेरै पितै जो भी जाणदै।"
\v 20 यह गल्ला तिनी मन्दरा मन्ज उपदेश दिन्दै भण्डार घरा मन्ज वली, अतै कसिये भी तैसियो ना पकडू, क्ओकी तैसरा टैंम हालि तिकर ना छूरा थू।
\s अपणै बारै मन्ज यीशु रै वचन
\p
\v 21 तिनी फिरी तिआं सोगी वलु, "अऊँ गान्दा हा, अतै तूसु अऊँ तोपणा अतै अपणै पापा मन्ज मरणा; जैड़ीआ अऊँ चलूरा, तैड़ी तूहै ना इच्ची सकदै।"
\v 22 यहा गल्ला हूनी करी यहूदी वलणा लगै, कै यह अपणै आपा जो मारी देला, जैड़ा यह वलु करदा, 'जैड़ी अऊँ चलुरा तैड़ी तूहै ना इच्ची सकदै?"
\v 23 तिनी तिआं सोगी वलु, "तूहै थलै रै हिन, अऊँ उपरा रा हा; तूहै ऐस संसारा रै हिन अऊँ ऐस संसारा रा निय्आ।
\v 24 ठेरैतायें मैंई तूसु सोगी वलु हा कि तुसु अपणै पापा मन्ज मरणा, क्ओकि अगर तूहै वसवास ना करलै कि अऊँ सो ही हा, ता तूसु अपणै पापा मन्ज मरणा।"
\v 25 तियें तैस सोगी वलु, "तू हा कुण?" यीशुऐ तिआं जो वलु, "सो ही हा जैड़ा शुरू थऊँ तुसियो वलदा आ।
\v 26 तून्दै वारै मन्ज बडा कुछ कणैना अतै फैसला लैणा हा, पर मेरा भैजणैवाळा सच्चा हा, अतै जैड़ा मैंई तैस थऊँ हुणुरा सो ही ऐस संसारा जो वलदा।"
\v 27 सो यह ना समझै कि असिओ पिता रै वारै मन्ज वलदा हा।
\v 28 ता यीशुऐ वलु, "जैहणै तुसू मणु रै पुत्रा जो उँचै पूर चढाणा, तैहणैं जाणना कि अऊँ सो ही हा; अऊँ अपणै आप कुछ ना करदा पर जिना मेरै पितै मिन्जो सखाऊरा तिआं ही गल्ला करदा हा।
\v 29 मेरा भैजणैवाळा मेरै सोगी हा; तिनी मिन्जो अकेला ना छडू क्ओकि अऊँ सदा सो ही कम करदा जैत थऊँ सो खुश भून्दा हा।"
\v 30 सो यह गल्ला करू ही करदा थू कि मतै मणुऐ तैस पूर वसवास करू।
\s सच्चाई तुसिओ आजाद करना
\p
\v 31 ता यीशुऐ तिंआ यहूदी मणु जो जियें तैस पुर वसवास करू थू, वलु, "अगर तूहै मेरै वचना मन्ज वणी रैहलै ता तूसु मेरै चेलै कहलाणा।
\v 32 तुसु सच्च जो जाणना, अतै सच्चाई ही तूहै अजाद करणैं।"
\v 33 तियें जवाव दिता, अहै ता अब्राहम रै खानदाना थऊँ हिन, अतै कदी भी कसी रै गुलाम ना भूऐ। फिरी तू कियां वलदा कि असू अजाद भूच्ची गाणा?"
\p
\v 34 यीशुऐ तिआं जो जवाव दिता, "अऊँ तुसु सोगी सच वलदा जैड़ा कोई पाप करदा सो पापा रा गुलाम हा।
\v 35 गुलाम सदा घरा मन्ज ना रैहन्दा; पुत्र सदा रैहन्दा हा।
\v 36 ठेरैतायें अगर पुत्र तुसियो अजाद करा, ता सच मन्ज ही तुसु अजाद भूच्ची गाणा।
\v 37 अऊँ जाणदा कि तूहै अब्राहम रै खानदाना थऊँ हिन; तांभी मेरै वचना जो तून्दै दिला मन्ज जगह निय्आ। अतै तूहै मिन्जो मारना चाहन्दै हिन।
\v 38 अऊँ सो ही करदा जैड़ा पितै वलै हेरूरा; अतै तूहै सो ही करदै रैहन्दै हिन जैड़ा अपणै पितै थऊँ हुणूरा।"
\p
\v 39 तियें तैसियो जवाव दिता, "इन्दै पिता ता अब्राहम हा।" यीशुऐ तिआं सोगी वलु, "अगर तूहै अब्राहम री सन्तान भून्दै ता अब्राहम सैईऐं कम करदै।
\v 40 पर अबै तूहै मिन्जो ऐसै मणु जो मारना चाहन्दै हिन, सो सच्चाई रा वचन हुणाऊँ हा जैड़ा तिनी प्रमात्मैं थऊँ हुणूरा; इना कम ता अब्राहमें ना करूरा।
\v 41 तूहै अपणै पितै सैईंऐ कम करदै हिन।" तियें तैस सोगी वलु, "अहै व्यभिचार थऊँ ना जंमूरै, इन्दा अक्क ही पिता हा मतलब प्रमात्मा।"
\v 42 यीशुऐ तिआं जो वलु, "अगर प्रमात्मा तून्दा पिता भून्दा ता, तूहै मिन्जो सोगी भी प्रेम रखदै; क्ओकि अऊँ प्रमात्मैं री कनारी थऊँ छुरा। अऊँ अप्पु ना छुरा पर तिनी मिन्जो भैजूरा हा।
\v 43 तूहै मेरी गल्ला क्ओ ना समझदै? ठेरैतायें कि तूहै मेरै वचना हूणी ना सकदै।
\v 44 तूहै अपणै पितै शैतान थऊँ हिन अतै अपणै पितै री इच्छा जो पूरा करना चाहन्दै हिन। सो ता शुरू थऊँ ही हत्यारा हा अतै सच ना वलदा, क्ओकि सच तैस मन्ज हा हि ना। जैहणै सो झूठ बलदा ता अपणै स्वभाव थऊँ ही बलदा; क्ओकि सो झूठा हि ना पर झूठ रा भी पिता हा।
\v 45 पर अऊँ जैड़ा सच बलदा, ठेरैतायें ही तूहै मेरा वसवास ना करदै
\v 46 तूसु मन्ज कुण मिन्जो पापी ठहरान्दा? अगर अऊँ सच बलदा ता मेरा वसवास क्ओ ना करदै?
\v 47 जैड़ा प्रमात्मैं थऊँ भून्दा सो प्रमात्मैं री गल्ला हुणदा, अतै तूहै ठेरैतायें ना हुणदै कि तूहै प्रमात्मैं री तरफा थऊँ ना हिन।"
\s यीशु अतै अब्राहम
\p
\v 48 यह हूणी करी यहूदी तैस सोगी बलणा लगै, "कै अहै ठीक ना बलदै कि तू सामरी हा, अतै तिजो मन्ज दुष्टात्मा हा?"
\v 49 यीशुऐ जवाव दिता, "मिन्जो मन्ज दुष्टात्मा निय्आ; पर अऊँ अपणै पिता रा आदर करदा, अतै तूहै मेरा निरादर करदै।
\v 50 पर अऊँ अपणी पूजा करवाणा ना चाहन्दा; हाँ, पर अक्क हा जैड़ा चाहन्दा अतै न्याय भी करदा।
\v 51 अऊँ तूसु सोगी सच सच बलदा कि अगर कोई मणु मेरै वचना पुर चलला, सो सदा तक ना मरला"
\v 52 यहूदीयें तैस सोगी बलु, 'अबै असियो पता लगी गो हा कि तिजो मन्ज दुष्टात्मा हा। अब्राहम मरी गो, अतै भविष्यवाणी करनै वाळै भी मरी गै; अतै तू बलदा, 'अगर कोई मेरै वचना पूर चलला ता सो कदी ना मरला।'
\v 53 इन्दा पिता अब्राहम ता मरी गो। कै तू तैस थऊँ भी बड्डा हा? अतै भविष्यवाणी करणैं वाळै भी मरी गै। ता तू अपणै आपा जो कै समझदा?"
\v 54 यीशुऐ जवाव दिता, "अगर अऊँ अपणी जय-जयकार अप्पु ही करू ता मेरी जय-जयकार कुछ भी निय्आ; पर मेरी जय-जयकार करणैं वाळा मेरा पिता हा जैसियो तूहै अपणा प्रमात्मा वलदै हिन।
\v 55 तूहै ता तैसियो ना जाणु: पर अऊँ तैसियो जाणदा हा। अगर अऊँ बलु कि अऊँ तैसियो ना जाणदा, ता तूसु सैईंऐ मूँ भी झूठै भूच्ची गाणा; पर अऊँ तैसियो जाणदा अतै तसेरै वचना पूर चलदा हा।
\v 56 तून्दा पिता अब्राहम मेरै ईणैं री भाळा मन्ज बड्डा मस्त थू; अतै तिनी हेरू अतै खुसी मनाई।"
\v 57 यहूदी बलणा लगै, "तू ता हालि तिकर पंजाह साला रा भी निय्आ, फिरी भी तैईं अब्राहम जो हेरूरा?"
\v 58 यीशुऐ तिआं सोगी बलु, "अऊँ तुसू सोगी सच बलदा, कि अब्राहम रै पैदा भूणै थऊँ पैहलै रा अऊँ हा।"
\v 59 ता तियें तैसियो मारणै तायें नड्ड चूकै, पर यीशु लुक्कि करी मन्दरा थऊँ नकेई गो।
\c 9
\s जन्मा रै अन्धे जो दृष्टिदान
\p
\v 1 गान्दै टैमैं तिनी अक्की मणु जो हेरू जैड़ा जन्मा थऊँ ही अंधा थू।
\v 2 तसेरै चेलै तैस थऊँ पुछु, "हे गुरू, कुणी पाप करुरा थू, इनी मणुऐ या सेरै माते-पितै कि यह जन्मा थऊँ ही अंधा हा?"
\v 3 यीशुऐ जवाव दिता, "ना ता इनी पाप करूरा थू, ना ही सेरै माते-पितै, पर यह ठेरैतायें इंया हा कि प्रमात्मैं रै कम ऐस मन्ज प्रकट भून।
\v 4 जिनी मिन्जो भैजुरा, असियो तसेरै कम दिनै-दिनै ही करना जरूरी हा; अतै रात भूणै वाळी हा जैत मन्ज कोई कम ना करी सकदा।
\v 5 जैहणै तक अऊँ ऐस संसारा मन्ज हा, तैहणैं तक संसारा री ज्योती हा।"
\v 6 यह बली करी तिनी धरती पूर थूकु, अतै तैस थूका सितै जैड़ी चिक्क सिजी सो तिनी तैस अंधे री हाख्री मन्ज लाई करी,
\v 7 तिनी बलु, "गच्छ अतै शीलोह रै कुण्डा मन्ज धोई लै।" तिनी गिच्ची करी अपणी हाख्री धोई लैई अतै हेरदा हेरदा फिरी आ।
\v 8 ता तसेरै पड़ेही अतै जियें तैसियो पैहलै भिख मँगदै हुरू थू, बलणा लगै, "कै यह सो हि निय्आ जैड़ा भिख मँगदा थू?"
\v 9 कुछ मणुऐ बलु, "यह ता सो हि हा," होर बलणा लगै, ना सो निय्आ पर तैस सैईंऐ हा।" ता तिनी बलु, "अऊँ सो ही हा।"
\v 10 ता सो तैस थऊँ पुछणा लगै, "तेरी हाख्री कियां खूली गई हिन?"
\v 11 तिनी जवाव दिता, "यीशु नां रै अक्की मणुऐ चिक्का सेड़ी करी अतै मेरी हाख्री मन्ज लाई करी मिन्जो सितै बलु, 'शीलोह मन्ज गिच्ची करी धोई लै,' अतै मैंई गिच्ची करी धोई अतै अऊँ हेरणा लगी पैंऊ।"
\v 12 मणुऐ तैस थऊँ पुछु, "सो कढी हा?" तिनी बलु, "अऊँ ना जाणदा।"
\s फरिसी चंगाई री जाँच पड़ताल करना लगै
\p
\v 13 मणु तैसियो जैड़ा पैहलै अंधा थू फरीसी बलै लैई गै।
\v 14 जधैड़ी यीशुऐ तसेरी हाख्री खोलूरी थी, सो सब्त रा धैडा थू
\v 15 फिरी फरीसिये भी तैस थऊँ पुछु कि तसेरी हाख्री कियां खूली गई। तिनी बलु, "तेरी मेरी हाख्री मन्ज चिक्क लाई, फिरी मैंई धोई दिति, अतै अबै हेरणा लगी पैंऊ।"
\v 16 ऐहा गल्ला पूर कुछ फरीसी बलणा लगै, "यह मणु प्रमात्मैं री कनारी थऊँ निय्आ, क्ओकि सो सब्त रै धैडै जो ना मन्दा।"
\v 17 तियें तैस अंधे सितै फिरी बलु, "तिनी तेरी हाख्री खोली हिन। तू तसेरै वारै मन्ज कै बलदा?" तिनी बलु, "सो भविष्यवाणी करनै वाळा हा।"
\p
\v 18 पर यहूदी मणु जो वसवास ना भूआ कि सो अंधा थू अतै अबै हेरना लगू हा, ता तियें तसेरै माता-पिता जो हैदीकरी
\v 19 तिआं थऊँ पुछु, 'कै यह तून्दा पुत्र हा, जैसियो तूहै बलदै थियै कि अंधा पैदा भच्छुरा हा? फिरी सो अबै कियां हेरणा लगी पैऊ हा?"
\v 20 तसेरै माता-पिते जवाव दिता, "अहै ता जाणदै हिन कि यह इन्दा पुत्र हा, अतै अंधा ही पैदा भच्छुरा;
\v 21 पर अबै अहै यह ना जाणदै कि यह कियां हेरणा लगी पैंऊ हा अतै कुनी सेरी हाख्री खोली हिन। यह समझदार हा, ऐस थऊँ ही पूछी लेय्आ; ऐस अपणै वारै मन्ज अप्पु ही दस्सी दिणा।"
\v 22 यह गल्ला तसेरै माते-पिते ठेरैतायें कणैई क्ओकि सो यहूदी थूंऊ डरदै थियै, क्ओकि यहूदी सब मिली गच्छूरै थियै कि अगर कोई बलदा कि सो मसीहा थू ता, सो मणु धर्मसभा मण्ड़ली थूंऊ कड्ड़ी दिणा थू।
\v 23 ऐहा बजहा थऊँ तसेरै माता-पिते बलु, "यह समझदार हा ऐस थऊँ ही पुछी लेय्आ।"
\p
\v 24 ता तियें यहूदीयें तैस मणु जो जैड़ा अंधा थू दूँई बरी हैदी करी बलु, "प्रमात्मै री जय-जयकार कर। अहै ता जाणदै हिन कि सो मणु पापी हा।"
\v 25 तिनी जवाव दिता, "अऊँ ना जाणदा कि सो पापी हा कि ना; अऊँ अक्क गल्ल जाणदा कि अऊँ अंधा थू अतै अबै हेरना लगू हा।"
\v 26 तियें तैस सोगी फिरी बलु, "तिनी तिजो सोगी कै करू? अतै कियां तेरी हाख्री खोली हिन?"
\v 27 तिनी तिआं सोगी बलु, "अऊँ तुसियो बली बैहुरा, अतै तूहै ना हुणु; अबै दूँई बरी क्ओ हुणना चाहन्दै हिन? कै तूहै तसेरै चेलै बणना चाहन्दै हिन?"
\v 28 ता सो तसेरी ही बुराई करी के बलणा लगै, तू ही तसेरा चेला हा असै ता मूसा रै चेलै हिन।
\v 29 अहै जाणदै हिन की प्रमात्मैं मुसा सोगी गल्ला करूरी; पर ऐस मणु जो ना जाणदै कि यह करा रा हा।"
\v 30 तिनी तिआं जो जवाव दिता, "यह ता हैरानी री गल्ल हा कि तुहै ना जाणदै कि सो करा रा हा, तांभी तिनी मेरी हाख्री खोली दिती।
\v 31 अहै जाणदै कि प्रमात्मा पापी री ना हुणदा, पर अगर कोई प्रमात्मा रा भक्त भोआ अतै तसेरी मर्जी पुर चलदा भोआ ता सो तसेरी हुणदा हा।
\v 32 संसारा शुरू भूणै थऊँ लैई करी अज तक यह हुणनें मन्ज ना आ कि कुणकीयें जन्मा रै अंधे री हाख्री खोली भून।
\v 33 अगर यह मणु प्रमात्मैं री कनारी थऊँ ना भुन्दा ता, कुछ भी ना करी सकदा थू।"
\v 34 तियें तैसियो जवाव दिता, "तू ता बिलकुल पापा मन्ज जमुरा, तू असियो कै सखांदा हा?" अतै तियें तैसियो बाहर कड्ड़ी दिता।
\s आत्मिक अंधापन
\p
\v 35 यीशुऐ जैहणै यह हुणु कि तियें सो मणु बाहर कड्ड़ी दिता ता तैस सोगी मूल्ळी करी तैसियो बलु, "कै तू प्रमात्मैं रै पुत्रा पुर वसवास करदा?"
\v 36 तिनी जवाव दिता, "हे प्रभु, सो कूण हा, कि अऊँ तैस पुर वसवास करूँ?"
\v 37 यीशुऐ तैस सोगी बलु, "तैंई तैसियो हेरूरा भी हा, जैड़ा तिजो सोगी गल्ला करू करदा सो ही हा।"
\v 38 तिनी बलु, "हे प्रभु अऊँ वसवास करदा।" अतै तैसियो प्रणाम करू।
\v 39 ता यीशुऐ बलु, "अऊँ ऐस संसारा मन्ज न्याय तायें छुरा ताकि जेड़ै ना हेरदै सो हेरन, अतै जेड़ै हेरदै हिन सो अंधे भुच्ची गान।"
\v 40 जेड़ै फरीसी तैस सोगी थिये तियें यह गल्ला हुणी करी तैस सोगी बलु, "कै अहै भी अंधे हिन?"
\v 41 यीशुऐ तिंआ जो बलु, "अगर तूहै अंधे भून्दै ता पापी ना भून्दै; पर अगर अबै बलदै कि अहै हेरदै हिन ता तून्दा पाप तिंआ ही हा।
\c 10
\s पाह्ल अतै भैड़ा रा दृष्टान्त
\p
\v 1 अऊँ तुसु सोगी सच बलदा कि जे कोई भैडा रै ओबरै मन्ज दारा मितै ना गान्दा पर दीवारा ऊपरा मितै लन्गी गान्दा सो चोर या डाकू हा।
\v 2 पर जैड़ा दारा मितै अन्दरा जो गान्दा सो भैडा रा पाअल हा
\v 3 तैस तायें द्धारपाल दारा खोली दिन्दा, अतै भैडा तैस पाअला री बोली हुणदी हिन, अतै सो अपणी भैडा जो नां लैई लैई के हैददा अतै बाहर लैई गान्दा।
\v 4 जैहणै सो अपणी भैडा जो बाहर लैई गान्दा ता सो तंयारै अगो अगो चलदा, अतै भैडा तैस पिच्चो चलदी, क्ओकि सो तसेरी बोली पच्छैन्दी हिन।
\v 5 पर तिआं कसी पखलै पिचो ना गाणा, पर पखलै थऊँ नह्ई पैणा, क्ओकि सो पखलै री बोली ना पच्छैन्दी"
\v 6 यीशुऐ तिआं सोगी यह दृष्टान्त बलु, पर सो ना समझै कि यह कै गल हा जैड़ी सो असु सोगी बलु करदा हा।
\s यीशु खरा पाह्ल
\p
\v 7 ता यीशुऐ फिरी तिआं सोगी बलु, "अऊँ तुसु सोगी सच सच बलदा हा, भैडा रा दार अऊँ हा।
\v 8 जैतनैै भी मिन्जो थऊँ पैहलै छुरै सो सब चोर अतै डाकू हिन, पर भैड़ै तंयारी ना हुणी ।
\v 9 दार अऊँ हा; अगर कोई मेरै द्धारा अन्दर गच्छा ता, तैस उद्धार पाणा, अतै अन्दर बाहर इच्ची गिच्ची सकणा अतै तैसियो घा मुलणा।
\v 10 चोर कसकी होरी कमा तायें ना पर सिर्फ चोरी करना, मारना अतै नष्ट करना ही इन्दा; अऊँ ठेरैतायें छुरा कि सो जिन्दगी पान अतै मती सारी पान।
\v 11 खरा पाअल अऊँ हा; खरा पाअल अपणी भैडा तायें अपणी जान दिन्दा।
\v 12 मजूर जैड़ा ना ता पाअल हा अतै ना ही भैडा रा मालक, ऱीखा जो इन्दा हेरदा ता सो भैडा जो छड़ी करी नह्ई गान्दा; अतै रीख तिआं भैडा जो पकड़दा अतै ऐरा ओरा नहाई दिन्दा।
\v 13 सो ठेरैतायें नह्ई गान्दा कि सो ता मजूर हा, अतै तैसियो भैडा री चिन्ता निय्आ।
\v 14 खरा पाअल अऊँ हा; अऊँ अपणी भैडा जो जाणदा, अतै मेरी भैडा मिन्जो जाणदी हिन।
\v 15 जियां पिता मिन्जो जाणदा अतै अऊँ पिता जो जाणदा हा अतै अऊँ अपणी भैडा तायें अपणी जान दिन्‍दा हा।
\v 16 मेरी होर भी भैडा हिन, जैड़ी ऐस भैड़शाला री ना हिन। मिन्जो तिआं जो भी लैईणा जरूरी हा। जैहणै तिआं मेरा बोल हुनणा, तैहणै अक्क ही झुण्ड अतै अक्क ही पाअल भूणा।
\v 17 पिता ठेरैताये मिन्जो सोगी प्यार रखदा कि अऊँ अपणी जान दिन्दा कि तैतियो फिरी लेई लैय्ऊ।
\v 18 कोई तैतियो मिन्जो थऊँ ना खुसदा, पर अऊँ तैसियो अपु ही दिन्दा हा। मिन्जो तैसियो दिणैं रा हक भी हा : यह हूक्म मेरै पिते थऊँ मिन्जो मुळूरा।"
\p
\v 19 ईंआ गला री बजह थऊँ यहूदी मणु मन्ज फिरी फूट पैई गई।
\v 20 तिआं मन्ज मतै मणु कणैणा लगै, "ऐस मन्ज दुष्टात्मा हा, अतै यह पागल हा; सेरी क्ओ हुणदै हिन?"
\v 21 होर मणु बलणा लगै, "यह गला ईनै मणु री ना हिन जैस मन्ज दुष्टात्मा भोआ। कै दुष्टात्मा अंधे री हाख्री खोली सकदी हिन?"
\s यहूदि रा अविस्वास
\p
\v 22 यरूशलेम मन्ज स्थापना त्यौहार मनाणा लाऊरा थू; अतै सर्दी रा मौसम थू।
\v 23 यीशु मन्दरा मन्ज सुलेमान रै ओसारै मन्ज घुमु करदा थू।
\v 24 ता यहूदी मणुऐ तैसियो ईच्ची के घेरी लेऊ अतै पुछु, "तू ईन्दै मना जो कैहणैं तक दुविधा मन्ज रखला? अगर तू मसीह हा ता असियो साफ साफ दसी दे।"
\v 25 यीशुऐ तिआं जो जबाव दिता, "मैई तुसु सोगी बली दितुरा पर तुहै वसवास करदै ही ना हिन। जेडै कम अऊँ पिता रै नां सितै करदा सो ही मेरै गवाह हिन,
\v 26 पर तुहै ठेरैतायें वसवास ना करदै क्ओकि तुहै मेरी भैडा थऊँ ना हिन।
\v 27 मेरी भैड़ा मेरा बोल हुणदी हिन; अऊँ तिआं जो जाणदा हा, अतै सो मेरै पिच्चो पिच्चो चलदी हिन;
\v 28 अतै अऊँ तिंआ जो सदा री जिन्दगी दिन्दा हा। सो कदी भी नष्ट ना भूणी, अतै कोई भी तिआं जो मेरै हथा थऊँ खुसी ना सकदा।
\v 29 मेरा पिता, जिनी तिआं जो मिन्जो दितूरा, सबी थऊँ बडा हा अतै कोई तिआं जो पिता रै हथ्था थऊँ खुसी ना सकदा।
\v 30 अऊँ अतै पिता अक्क ही हिन।"
\p
\v 31 यहूदी मणुऐ तैस जो नड्ड मारणैं तायें नड्ड चुकै।
\v 32 यह हूणी करी यीशुऐ तिआं सोगी बलु, "मैई तुसियो अपणै पितै री तरफा थऊँ मतै सारै भलै कम दस्सै; तिआं मन्ज कस जिनै कमा तायें तुहै मिन्जो नड्ड मारू करदै हिन?"
\v 33 यहूदीये तैसियो जबाव दिता, "भले कमा तायें अहै तिजो नड्ड ना मारना लगुरै पर प्रमात्मैं री बुराई करनै रै कारण; अतै ठेरैतायें कि तू मणु भूच्ची करी अपणै आपा जो प्रमात्मा बणादां।"
\v 34 यीशुऐ तिआं जो जबाव दिता, "कै तुन्दै नियमा मन्ज यह ना लिखुरा, 'मैई बलु, तुहै ईश्वर हिन'?
\v 35 अगर तिनी तिआं जो ईश्वर बलु जियां बलै प्रमात्मै रा बचन पुजुरा (अतै प्रवित्रग्रन्था री गल्ल झूठ ना भूच्ची सकदी),
\v 36 ता जैसियो पितै पवित्र बणाई करी ऐस जगता मन्ज भैजुरा, तुहै तैस सितै बलदै, 'तू बुराई करदा हा,' ठेरैतायें कि मैई बलु, 'अऊँ प्रमात्मैं रा पुत्र हा'?
\v 37 अगर अऊँ अपणै पितै रा कम ना करदा, ता मेरा वसवास मत करा।
\v 38 पर अगर अऊँ करदा हा, ता चाहे मेरा वसवास करा भी मत, पर तिआं कमा रा ता वसवास करा, ताकि तुहै जाणन अतै समझन कि पिता मिन्जो मन्ज हा अतै अऊँ पिता मन्ज।"
\v 39 ता तियें फिरी तैसियो पकड़णें री कोसिस करी पर सो तयांरै हथ्था थऊँ नकैई गो।
\p
\v 40 फिरी सो यरदन रै पार तैसा जगहा जो चली गो, जैड़ी यहून्ना पैहलै बपतिस्मा दिन्दा थू, अतै तैड़ी ही रैऊ।
\v 41 मतै सारै मणु तैस बलै इच्ची करी बलदै थियै, "यहून्नै ता कोई चमत्कार ना दसुरै, पर जैड़ा कुछ यहून्ने सेरै बारै मन्ज बलुरा थू, सो सब सच थू।"
\v 42 अतै तैड़ी मतै मणुँऐ यीशु पुर वसवास करू।
\c 11
\s लाजर री मौत
\p
\v 1 मरियम अतै तसारी बैहण मार्था रै ग्राँ बैतनिय्याह रा अक्क लाज़र नां रा मणु बीमार थू।
\v 2 यह सो ही मरियम थी जैसे प्रभु पुर इत्र फैंकी करी तसेरै पैरा जो अपणै बाळा सितै पुजूंरा थू, तसारा ही भाई लाजर बीमार थू।
\v 3 अतै: तसेरी बैहणीये तैसियो सेनेहा भेजु कि, "हे प्रभु, हेर, जैड़ा तेरा प्यार हा, सो बीमार हा।"
\v 4 यह हुणी करी यीशुऐ बलु, "यह बीमारी मरनै री ना हा; पर प्रमात्मै री जय जयकार तायें हा, कि तसेरी बजह थऊँ प्रमात्मै रै पुत्रा री जय जयकार भोआ।"
\p
\v 5 यीशु मार्था, तसारी बैहणी अतै लाजर सोगी प्यार रखदा थू।
\v 6 फिरी भी जैहणै तिनी हुणु ता कि सो बीमार हा, ता जैसा जगह पुर सो थू, तैड़ी दोई धैड़ै होर रूकी गो।
\v 7 ऐत थऊँ बाद तिनी अपणै चेलै सोगी बलु, "अईआ, अहे फिरी यहूदीया जो गान।"
\v 8 चेलै तैस सोगी बलु, "हे रब्बी, यहूदी ता तिजो पुर नड्ड मारना चाहंदै थियै, अतै कै तू फिरी तैड़ीओ गाणा चाहन्दा?"
\v 9 यीशुऐ जबाव दिता, "कै दिना मन्ज बारह घंटे ना भून्दै? अगर कोई दिय्आ चला ता ठोकर ना लगदी, क्ओकि ऐस जगता री लौई जो हेरदा।
\v 10 पर अगर कोई राती चला ता ठोकर लगदी ही हा, क्ओकि तैत मन्ज लौ ना भून्दी।"
\v 11 तिनी यह गला करी, अतै ऐत थऊँ बाद तिआं सोगी बलणा लगु, "इन्दा मित्र लाजर सोई गो हा, पर अऊँ तैसियो जगाणा चलु हा।"
\v 12 ता तसेरै चेलै बलु, "हे प्रभु, अगर सो सोई गो हा ता तैस ठीक भूच्ची गाणा।"
\v 13 यीशुऐ ता तेसेरी मौती रै बारै मन्ज बलु थू, पर सो समझे कि तसेरै निन्द्रा मन्ज सुणै रै बारै मन्ज बलु हा।
\v 14 ता यीशुऐ तिआं सोगी साफ साफ बली दिता, "लाजर मरी गो हा;
\v 15 अतै अऊँ तुन्दी बजह थऊँ खुश हा कि अऊँ तैड़ी ना थू जैत थऊँ तुहै वसवास करन। पर अबै अईआ, अहै तैस बलै चलन।"
\v 16 ता थोमा जैसियो दिदमुस भी बलदै थियै, अपणै सोगी चेलै सोगी बलणा लगु, "अईआ, अहै भी ऐस सोगी मरना चलन।"
\s यीशु दोवारा जिणा अतै जिन्दगी
\p
\v 17 तैड़ी पुजणै पुर यीशु जो यह पता लगु कि लाज़र को कब्र मन्ज रखुरै चंऊर धैड़ै भूच्ची गच्छुरै हिन।
\v 18 बैतनिय्याह यरूशलेम थऊँ कोई दोई मील री दूरी पुर थू।
\v 19 मतै सारै यहूदी मार्था अतै मरीयम बलै तंयारै भाई रै मरनै पुर तैहा जो तस्सली दिणा छुरै थियैं।
\v 20 जैहणै मार्थे यीशु रै ईणै री खबर हुणी ता तैस सोगी मुळना गई, पर मरियम घरै ही बैही रैई।
\v 21 मार्थे यीशु सोगी बलु, "हे प्रभु, अगर तु ऐठी भून्दा ता मेरा भाई कदि भी ना मरदा।
\v 22 अतै अबै अऊँ भी जाणदी हा कि जैड़ा कुछ तूद प्रमात्मैं थऊँ मँगणा, प्रमात्मै सो तिजो दि दिणा।"
\v 23 यीशुऐ तैहा सोगी बलु, "तेरै भाई फिरी जी भूणा।"
\v 24 मार्थे तैस सोगी बलु, "अऊँ जाणदी हा कि अन्त रै धैडे मन्ज पुनरूत्थान रै टैंमै तैस जी भूणा।"
\v 25 यीशुऐ तैहा सोगी बलु, "पुनरूत्थान अतै जिन्दगी अऊँ ही हा; जैड़ा कोई मिन्जो पुर वसवास करदा सो अगर मरी भी गच्छा ता तैस जी भूणा,
\v 26 अतै जैड़ा कोई जिन्दा हा अतै मिन्जो पुर वसवास करदा हा, सो सदा तक ना मरणा। कै तू ऐहा गला पुर वसवास करदी हा?"
\v 27 तैहै तैस सोगी बलु, "हाँ हे प्रभु, अऊँ वसवास करदी हा कि प्रमात्मै रा पुत्र मसीह जैड़ा जगत मन्ज ईणैवाळा थू, सो तू ही हा।"
\s यीशु रोऊँ।
\p
\v 28 यह बली करी सो चली गई, अतै अपणी बैहणी मरियम जो हैदिकरी चुपचाप बलु, "गुरू ऐठी ही हा अतै तिजो हैदु करदा।"
\v 29 यह हुणी करी सो झट उठीकरी तैस बलै आई।
\v 30 यीशु हालि तिकर ग्राँ मन्ज ना पुजुरा थू पर तैसा जगह ही थू जैड़ी मार्था तैसियो मुलूरी थी।
\v 31 ता तैड़ी जेडै यहूदी तैस घरा मन्ज थियै अतै तैहा जो तसली दिच्छु करदै थियै, तियें यह हेरू कि मरियम झट उठी करी बाहर गई हा सो समझे कि यह कब्रा पुर रूणै तायें गई हा, ता सो भी तसारै पिच्चो चली पै।
\v 32 जैहणै मरियम तैड़ी पुजी जैड़ी यीशु थू, ता सो तैसियो हेरी करी तसेरै पैरा मन्ज पैई गई अतै बलणा लगी, "हे प्रभु, अगर तू ऐठी भून्दा ता मेरा भाई ना मरदा।"
\v 33 जैहणै यीशुऐ तैहा जो अतै तिआं यहूदी जो जेड़ै तैहा सोगी आऐ थियै, रूदै हेरू ता सो आत्मा मन्ज बडा उदास अतै दौक्ळ्ली नकैऊ,
\v 34 अतै बलु, "तुहै तैसियो कड्डी रखुरा?" तियें तैस सोगी बलु, "हे प्रभु चली करी हेरी ले।"
\v 35 यीशु रोऊँ।
\v 36 ता यहूदी बलणा लगै, "हेरा, यह तैस सोगी कैतणा प्रेम रखदा थू।"
\v 37 पर तिआं मन्ज कुछ बलणा लगै, "कै यह जिनी अंधे री हाख्री खोली, यह भी ना करी सकू कि यह मणु ना मरदा?"
\s लाजर रा दोवारा जिणा
\p
\v 38 यीशु मना मन्ज बडा ही उदास भूच्ची करी फिरी कब्रा पुर आ। सो अक्क गुफा थी अतै अक्क नड्ड तैस पुर रखूरा थू।
\v 39 यीशुऐ बलु, "नड्डा घेरा।" तैस मरूरै री बैहण मरियम बलणा लगी, "हे प्रभु, ऐस मन्ज ता मुसक चलुरी भूणी हा, क्ओकि ऐसियो मरूरै ता चंऊर धैड़ै भूच्ची गच्छुरै हिन।"
\v 40 यीशुऐ तैस सोगी बलु, "कै मैई तिजो सोगी ना बलु थू कि अगर तू वसवास करली ता प्रमात्मै री महिमा हेरली।"
\v 41 ता तियें तैस नड्डा जो घेरू। यीशुऐ अपणी हाख्री चुकी करी बलु, "हे पिता, अऊँ तेरा धन्यवाद करदा कि तैंई मेरी हुणी लैई हा।
\v 42 अऊँ जाणदा थू कि तू सदा मेरी हुणदा, पर जैड़ी भीड अखै ब्रखै खडूरी हा, तंयारी बजह थऊँ मैई ईंया बलु हा, कि यह वसवास करन कि तैंई मिन्जो भैजुरा हा।"
\v 43 यह बली करी तिनी जोरा सितै हक्क पाई, "हे लाज़र निकळी आई!"
\v 44 जैड़ा मरी गच्छुरा थू सो कफणा थऊँ हथ पैर बँनुरै निकळी आ, अतै तसेरा मुँह गोछै सितै लपेटुरा थू। यीशुऐ तिंआ सोगी बलु, "ऐसियो खोली देय्आ अतै गाणा देय्आ।"
\s यीशु रै वरोधा मन्ज षड्यन्त्र
\r (मत्ती 26:1-5; मरकुस 14:1,2; लूका 22;1,2)
\p
\v 45 ता जेड़ै यहूदी मरियम बलै छुरै थियै अतै तसेरा यह कम हेरू थू, तिआं मन्ज मतै तैस पुर वसवास करू।
\v 46 पर तिआं मन्ज कुछ मणुऐ फरीसी जो गिची करी यीशु रै कमा री खबर हुणाई।
\v 47 यह हुणी करी प्रधान याजके अतै फरीसिये महासभा करी, अतै बलु, "अहै करदै कै हिन? यह मणु ता मतै चमत्कार दसदा।
\v 48 अगर अहै ऐसियो ईया ही छड़ी दिन, ता सबी ऐस पुर वसवास करी लैणा, अतै रोमी इच्ची करी इन्दी जगह अतै जाति दूनी पुर हक्क जमाई लैणा।"
\v 49 ता तिआं मन्ज काइफा नां रै अक्की मणुऐ जैड़ा तैस साला रा महायाजक थू, तिआं सितै बलु, "तुहै कुछ भी ना जाणदै;
\v 50 अतै ना यह समझदै कि तुसु तायें यह भला हा कि असू तायें अक्क मणु मरा, अतै सब जाति नष्ट ना भोआ।"
\v 51 यह गल तिनी अपणी तरफा थऊँ ना बली, पर तैस साला रै महायाजक भूच्ची करी भविष्यवाणी करी, कि यीशु तैहा जाति तायें मरणा;
\v 52 अतै ना सिर्फ तैहा जाति तायें, पर ठेरैतायें भी कि प्रमात्मै री तितर बितर बच्चै जो अक्क करी देय्आ।
\v 53 ता मणु तैस धैड़ै थऊँ ही तैसियो मारनै री स्कीमा बणाणा लगै।
\p
\v 54 ठेरैतायें यीशु तैस टैमा थऊँ लैई करी यहूदी रै सामणैं ना फिरू, पर तैड़ी थऊँ बणा रै अक्की प्रदेसा इफ्राईम नां रै अक्की नगरा जो चली गो, अतै अपणै चेलै सोगी तैड़ी ही रैहणा लगु।
\p
\v 55 यहुदी रा फसह रा त्यौहार नेडै थू, अतै मतै भारी मणु फसह रै त्यौहारा थऊँ पैहलै दिहात थऊँ यरूशलेम जो गै कि अपणै आपा जो पवित्र करन।
\v 56 अतै: सो यीशु जो तोपणा लगै अतै मन्दरा मन्ज खड़ी करी अपु मन्ज कणैना लगै, "तुहै कै सोचदै हिन? कै सो त्यौहारा मन्ज ना ईला?"
\v 57 प्रधान याजकै अतै फरीसिये यह हूक्म दी रखूरा थू कि अगर कसकी जो पता लगी गाला कि यीशु कड़ी हा ता सो दसी देय्आ ताकि सो तैसियो पकड़ी सकन।
\c 12
\s यीशु रै पैरा पुर इत्र मलणा
\r (मत्ती 26:6-13; मरकुस 14:3-9)
\p
\v 1 यीशु फसह रै छिया धैड़ै पैहलै बैतनिय्याह मंज आ जैड़ी लाजर थू , जैसियो यीशुऐ मरुरै थऊँ जियाऊँ थू ।
\v 2 तैड़ी तियें तैस तायें धाम बणाई; अतै मार्था तसेरी सेवा लगूरी थी, अतै लाजर भी तिआं सबी सोगी धाम खाणा बैहुरा थू।
\v 3 तैहणैं मरीयमें जटामांसी रा अध्धा सेर किमती इत्र लेईकरी यीशु रै पैरा मन्ज ड़ोळू, अतै अपणै बाळा सितै पैर पून्जें; अतै तैस इत्रा री मुसकी सितै पुरा धर खुसबुदार भूच्ची गो।
\v 4 पर तसेरै चेलै मन्ज यहूदा इस्करियोती नां रा अक्क चेला जैड़ा तैसियो पकडाणें बाळा थू, बलणा लगा,
\v 5 "यह इत्र ता त्राई सो दीनार मन्ज बेचीकरी गरीबा जो क्ओ ना दिता?"
\v 6 तिनी यह गल ठेरैतायें ना बली की गरीबा री चिन्द थी, पर ठेरैतायें की सो चोर थू, अतै तैस बलै अक्क थैली भून्दी थी अतै तैत मन्ज जैड़ा कुछ भी पान्दै थियै सो कड़ी लैन्दा थू।
\v 7 यीशुऐ बलु,“ऐहा जो रैहणा देय्आ। ऐहा जो यह मेरै दफनाणें रै धैडे तायें रैहणा देय्आ।
\v 8 क्ओकी गरीब ता तूसु सोगी सदा रैहन्दै हिन, पर मूँ तूसु सोगी सदा ना रैहणा।”
\s लाजर जो मारनै रा षड्यन्त्र
\p
\v 9 जैहणै यहूदी री भीडा जो पता लगी गो कि सो तैड़ी हा, ता सो सिर्फ यीशु री बजह थऊँ तैड़ी आये, पर लाजर जो भी हेरणा आये, जैसियो तिनी मरूरै थऊँ जिआऊरा थू
\v 10 ता प्रधान याजके लाज़र जो भी मारणैं री स्कीम बणाई।
\v 11 क्ओकि तसेरी बजह थऊँ मतै सारै यहूदी चली गै अतै यीशु पुर वसवास करू।
\s यरूशलेम मन्ज विजय प्रवेश
\r (मत्ती 21:1-11; मरकुस 11:1-11; लूका 19:28-40)
\p
\v 12 दुये धैड़ै मतै मणुऐ जेड़ै तैस त्यौहारा मन्ज छुरै थियै यह हूणु कि यीशु यरूशलेम मन्ज ईणा लगूरा।
\v 13 ठेरैतायें तियें खजूर री डाळी लैई अतै तैस सोगी मुळणें ताये चली पै, अतै बलणा लगै, "होशाना ! धन्य इस्त्राएल रा राजा, जैड़ा प्रभु रै नां थऊँ इन्दा हा।"
\p
\v 14 जैहणै यीशु जो गदहै रा अक्क बच्चा मुलू; ता सो तैस पुर बैही गो, अतै जिंआ पवित्र ग्रथां मन्ज लिखूरा हा,
\q1
\v 15 हे सिय्योन री बेटी,
\q2 मत डर;
\q1 हेर, तेरा राजा गदहे रै बच्चै पुर चढ़ी करी
\q2 चली आ हा।"
\p
\v 16 तसेरै चेलै पैहलै यह गल्ल ना समझे थियै, पर जैहणै यीशु रै चमत्कार हेरै ता तिआं जो हेत आई कि जैड़ी गल्ला तसेरै बारै मन्ज लिखूरी थी अतै मणुऐ तैस सोगी इना ही बर्ताव करू।
\v 17 ता तैहै मणु री भिड़ै तसेरी गबाही दिती, जेड़ै तैस टैमै तैस सोगी थियै जैहणै तिनी लाज़र जो क्रब थऊँ हैदीकरी मरूरै थऊँ जियाऊँ थू।
\v 18 ठेरी बजह थऊँ ही मणु तैस सोगी मुळणा चली आये थियै क्ओकि तियें यह हुणु थू कि तिनी यह चमत्कार करू हा।
\v 19 ता फरीसी अप्पु मन्ज कणैणा लगै, "सोचा ता सही कि तुसू थऊँ कुछ ना भूच्चू करदा। हेरा, संसार ऐस पिच्चो भूणा लगूरा।"
\s यूनानी यीशु जो तोपणा लगै
\p
\v 20 जेड़ै मणु तैस त्यौहारा मन्ज आराधना करना छूरै थियै तिआं मन्ज कुछ यूनानी थियै।
\v 21 तियें गलील रै बैतैसैदा रै रैहणैं बाळै फिलिप्पुस बलै इच्ची करी तैस सोगी अर्ज करी, "श्रीमान, अहै यीशु सोगी मुलणा चाहन्दै हिन।"
\v 22 फिलिप्पुसे इच्ची करी अन्द्रियास सोगी बलु, ता अन्द्रियास अतै फिलिप्पुसे गिच्ची करी यीशु सोगी बलु,।
\v 23 ता यीशुऐ तिआं सोगी बलु, "सो टैम चली आ की मणु रै पुत्रा री जय जयकार भोआ।
\v 24 अऊँ तुसू सोगी सच सच बलदा कि जैहणै तक कणका रा दाणा जमीना मन्ज पैई करी मरी ना गान्दा, सो अकेला रैहन्दा हा; पर जैहणै मरी गान्दा, ता मता फल लईन्दा हा;
\v 25 जैड़ा अपणै प्राणा जो बडा प्यारा जाणदा, सो तैस खोई दिणैं; अतै जैड़ा ऐस संसारा मन्ज अपणै प्राणा जो प्यारा ना जाणदा, तैस सदा रै जिन्दगी तायें तठेरी रक्षा करणी हा।
\v 26 अगर कोई मेरी सेवा करा, ता मेरै पिच्चो चला, अतै जैड़ी अऊँ हा, तैड़ी मेरा दास भी भूणा। अगर कोई मेरी सेवा करा, ता पितै तसेरा आदर करणा।
\s क्रुस री मौती री कनारी इशारा
\p
\v 27 "अबै मेरा मन परैसान हा। ठेरैतायें अबै अऊँ कै बलु? 'हे पिता, मिन्जो ऐस टैंमा थऊँ बचा?' क्ओकि अऊँ ऐसा ही बजह थऊँ ही ऐस टैंमा पुर पुजू हा।
\v 28 हे पिता, अपणै नां रा जय जयकार कर।" तैहणैं यह आकाशवाणी भूई, "मैई तसेरी जय जयकार करी हा, अतै फिरी भी करणी हा।"
\v 29 ता जेड़ै खडूरै मणु हुणु करदै थियै ता तियें बलु कि बदळ गरूजू हा। होर बलणा लगै, "कोई स्वर्गदूत ऐस सोगी कणैऊ हा।"
\v 30 ता यीशुऐ बलु, "यह बोल मिन्जो तायें ना पर तूसु तायें आ हा।
\v 31 अबै ऐस संसार रा न्याय भूणा, अबै ऐस संसारा रा सरदार कड्डी दिणा हा;
\v 32 अतै अगर अऊँ धरती थऊँ उचे पुर चढाया गाणा, ता सबी जो अप्पु बलै खीजंणा हा।"
\v 33 यह बली करी तिनी यह दस्सु कि तैस किन्नी मौती मरणा हा।
\v 34 यह हुणी करी मणुऐ बलु, "अहै कनूना री गल्ला हुणुरी हिन कि मसीह सदा रैहणा हा, फिरी तू क्ओ बलदा हा कि मणु रै पुत्रा जो ऊँचे पुर चढा़या गाणा जरूरी हा? यह मणु रा पुत्र कुण हा?"
\v 35 यीशुऐ तिआं सितै बलु, "ज्योती अबै थोड़ी देरा तक तूसु सोगी हा। जेहणा तिकर ज्योती तूसु सोगी हा तैहणा तक चली रेय्आ, ईंआ ना भोआ कि नैहरा ईच्ची करी तुसियो घेरी लेय्आ; जैड़ा नैहरै मन्ज चलदा सो ना जाणदा कि करा चलूरा।
\v 36 जैहणै तक ज्योती तूसु सोगी हा, ज्योती पुर वसवास रखा ताकि तूहै ज्योती री औलाद बनण।"
\s यहूदी मणु विस्वास ना करू
\p
\v 37 यह गल्ला करी के यीशु चली गो अतै तिआं थऊँ लूकी रैय्ऊ।
\p तिनी तिआं सामणैं ऐतने चमत्कार करै, तांभी तियें तैस पुर वसवास ना करू;
\v 38 ताकि यशायाह भविष्यद्धक्ता रा वचन पुरा भोआ जैड़ा तिनी बलुरा थू:
\q1 "हे प्रभु, इन्दी खबरा रा कुणी वसवास करू हा?
\q2 अतै प्रभु रा जोर कुणी हेरू हा?"
\p
\v 39 ठेरी बजह थऊँ सो वसवास ना करी सके, क्ओकी यशायाह यह भी बलरू हा:
\q1
\v 40 "तिनी तंयारी हाख्री अंधी,
\q2 अतै मन कठोर करी दितूरा हा;
\q3 करखी ऐसा ना भोआ कि सो हाख्री सितै हेरन,
\q4 अतै मना सितै समझन,
\q1 अतै फिरी इन,
\q2 अतै अऊँ तिआं जो ठीक करू।"
\p
\v 41 यशायह यह गल्ला ठेरैतायें बली कि तिनी तसेरी जय जयकार हेरी, अतै तसेरै बारै मन्ज गल्ला करी।
\v 42 ताभी साहबा मन्ज भी मतै तैस पुर वसवास करू, पर फरीसी री बजह थऊँ सामणैं ना मन्दै थियै, क्ओकि सो सोचदै थियै कि ऐसा ना भोआ कि तिआं जो आराधनालय थऊँ कड्डी दीन।
\v 43 क्ओकि मणु री तरफा थऊँ तरिफ तिआं जो प्रमात्मैं री तरिफा थऊँ जायदा खरी लगदी थी।
\s यीशु रै वचन : न्याय रा आधार
\p
\v 44 यीशुऐ जोरा सितै बलु, "जैड़ा मिन्जो पुर वसवास करदा, सो मिन्जो पुर ना मगर मेरै भैजणें वाळै पुर वसवास करदा हा।
\v 45 अतै जैड़ा मिन्जो हेरदा, सो मेरै भैजणें बाळै जो हेरदा।
\v 46 अऊँ जगता री ज्योती बणी करी छूरा, ताकि जैड़ा कोई मिन्जो पुर वसवास करा सो नैहरै मन्ज ना रेय्आ।
\v 47 अगर कोई मेरी गल्ला हूणी करी ना मना, ता अऊँ तैसियो दोषी ना ठहरांदा; क्ओकि अऊँ संसारा जो दोषी ठहराणा ना छूरा, पर संसारा रा उद्धार करणैं तायें छूरा हा।
\v 48 जैड़ा मिन्जो तूछ जाणदा अतै मेरी गल्ला ग्रहण ना करदा तैसियो दोषी ठहराणें वाळा ता अक्क ही हा; मतलब जैड़ा बचन मैई बलु हा, तैस ही पिछलै धैड़ै मन्ज तैसियो दोषी ठहराणा।
\v 49 क्ओकी मैई अपणी तरफा थऊँ गल्ला ना करी, पर पिता जिनी मिन्जो भैजूरा तिनी ही मिन्जो हूक्म दितूरा हा कि अऊँ कै बलु अतै कै कै कणैंऊ?
\v 50 अतै अऊँ जाणदा कि तसेरा हूक्म सदा री जिन्दगी हा। ठेरैतायें अऊँ जैड़ा कुछ बलदा, सो जैड़ा पितै मिन्जो सोगी कणैंऊ तिंआं ही बलदा हा।"
\c 13
\s यीशुऐ चेलै रै पैर धौऐ
\p
\v 1 फसह रै त्यौहारा थऊँ पैहलै, जैहणै यीशु जो पता लगी गो कि मेरा सो टैंम चली आ कि मिन्जो संसार छड़ी करी अपणै पिते बलै गाणा, ता सो अपणै मणु सितै जेड़ै ऐस संसारा मन्ज थियै, तिआं सितै, जैसा प्रेम सो रखदा थू, अन्त तक तिन्ना ही प्रेम करदा रैंऊ।
\v 2 जैहणै शैतान शमौना रै पुत्र यहूदा इस्करियोती रै मना मन्ज यह गल्ल पाई चूकूरा थू कि तैसियो पकडा, ता खाणैं रै टैमै
\v 3 यीशुऐ, यह जाणीकरी कि पिते सब कुछ मेरै हथ्था मन्ज करी दितूरा हा अतै अऊँ प्रमात्मै थऊँ छूरा अतै प्रमात्मै बलै ही चलूरा हा,
\v 4 खाणैं थऊँ उठीकरी अपणै शरीरा रै उपरा रै ओड़ण उतारै अतै परना लई करी अपणी कमरा मन्ज बनी लैऊँ।
\v 5 ता अक्की भान्डै मन्ज पाणी भरी करी चेलै रै पैर धूणा अतै जैड़ा परना कमरा मन्ज बनुरा थू तैत सोगी पून्जणा लगा।
\v 6 जैहणै सो शमौन पतरस बलै आ ता, पतरसे तैस सोगी बलु, "हे प्रभु, कै तू मेरै पैर धून्धा ?"
\v 7 यीशुऐ तैसियो जवाव दिता, "जैड़ा अऊँ करदा, तू तैतियो हालि ना जाणदा, पर ऐस थऊँ बाद समझणा।"
\v 8 पतरसे तैस सोगी बलु, "तूद मेरै पैर कदी ना धोई पाणें।" यह हुणीकरी यीशुऐ तैस सोगी बलु, "अगर अऊँ तिजो ना धोऊ ता तेरा मेरा कुछ भी साझी रा निय्आ।"
\v 9 शमौन पतरसे तैस सोगी बलु, "हे प्रभु, ता तू मेरै पैरा ही ना पर, मेरै हथ्था अतै मून्डा भी धोई दे।"
\v 10 यीशुऐ तैस सोगी बलु, "जैड़ा नैहई बैहूरा तैसियो पैरा रै सिवा होर कुछ धूणें री जरूरत निय्आ, पर सो बिलकुल शुद्ध हा; अतै तु शुद्ध हा, पर सबी रै सब शुद्ध ना हिन।"
\v 11 सो अपणै पकडाणै वाळै जो जाणदा थू ठेरैताये तिनी बलु, "तुहै सबी रै सब शुद्ध ना हिन।"
\p
\v 12 जैहणै सो तंयारै पैर धोई बैईठा, अतै अपणै ओडणा लाई करी फिरी बैही गो, ता तिआं सितै कणैणा लगा, "कै तूहै समझे कि मैंई तून्दै सोगी कै करू?
\v 13 तुहै मिन्जो गुरू अतै प्रभु बलदै हिन, अतै ठीक भी बलदै हिन, क्ओकि अऊँ सो ही हा।
\v 14 अगर मैई प्रभु अतै गुरू भूच्ची करी तून्दै पैर धोऐ, ता तूसियो भी अक्की दुये रै पैर धूणा चहिन्दै।
\v 15 क्ओकि मैंई तुसिओ नमूना दसी दिता हा कि जिंआं मैंई तूसु सोगी करू हा, तूहै भी तिआं ही करू करा।
\v 16 अऊँ तूसु सोगी सच सच बलदा कि दास अपणै स्वामी थऊँ बडा निय्आ, अतै ना भैजुरा अपणै भैजणेवाळै थऊँ।
\v 17 तुहै यह गल्ला जाणदै हिन, अतै अगर इंया पूर चलदै हिन ता धन्य हिन।
\v 18 अऊँ तूसु सबी रै बारै मन्ज ना बलदा; जियां जो मैंई चूणी लैऊरा, तिंआ जो अऊँ जाणदा हा; पर यह ठेरैताये हा कि पवित्र ग्रन्था रा यह बचन पूरा भोआ, 'जैड़ा मेरी रोटी खान्दा, तिनी मिन्जो पूर लत चूकी हा।'
\v 19 अबै अऊँ सेरै भूणै थऊँ पैहलै तूसियो दस्सी दिन्दा कि जैहणै यह भूच्ची गच्छा ता तूहै वसवास करन कि अऊँ सो ही हा।
\v 20 अऊँ तूसु सोगी सच बलदा कि जैड़ा मेरै भैजुरै जो ग्रहण करदा सो मिन्जो ग्रहण करदा; अतै जैड़ा मिन्जो ग्रहण करदा सो मेरै भैजणै बाळै जो ग्रहण करदा।"
\s विश्वासघात री कनारी इशारा
\r (मत्ती 26:20-25; मरकुस 14:17-21; लूका 22:21-23)
\p
\v 21 यह गल्ला बली करी यीशु आत्मा मन्ज परैसान भूच्ची गो अतै यह गवाही दिती, "अऊँ तूसु सोगी सच बलदा कि तूसु मन्ज अक्की मिन्जो पकडाणा हा।"
\v 22 चेलै शका सोगी, अक्की दुये री कनारी हेरना लगै कि यह कसेरै बारै मन्ज बलु करदा हा।
\v 23 तसेरै चेलै मन्ज अक्क जैस सोगी यीशु प्रेम रखदा थू, यीशु री छाती री कनारी नियूट्ठा भूच्ची करी बैहूरा थू।
\v 24 शमौन पतरस तसेरी कनारी ईसारा करी के पुछु, "दस्स भला, यह कसेरै बारै मन्ज बलु करदा हा?"
\v 25 ता तिनी तिंआ ही यीशु री छाती री कनारी नियूट्ठै भूच्ची करी तैस सोगी पुच्छु, "हे प्रभु, सो कुण हा?"
\v 26 यीशुऐ जवाव दिता, "जैसियो अऊँ यह रोटी रा टुकडा डुबाईकरी दिला सो ही हा।" अतै तिनी सो टुकडा डुबाईकरी शमौन इस्करियोती रै पुत्र यहूदा जो दिता।
\v 27 टूकडा लैन्दै ही शैतान तैस मन्ज समाई गो। ता यीशुऐ तैसियो बलु, "जैड़ा तू करदा, झट कर।"
\v 28 पर बैहुरै मणु मन्ज कसी जो पता ना लगू कि तिनी यह गल्ल तैस सोगी क्ओ बली हा।
\v 29 यहूदा बलै अक्क थैली रैहन्दी थी, ठेरैताये कुणकी कुणकी समझू कि यीशु तैस सोगी बलु करदा हा कि जैड़ा कुछ असियो त्यौहारा तायें चहिन्दा सो खरीदी लै, या यह कि गरीबा जो कुछ दे।
\v 30 अतै सो टुकडा लैई करी झट बाहारा जो चली गो; अतै यह राती रा टैंम थू।
\s नोआ हुक्म
\p
\v 31 जैहणै सो बाहर चली गो ता यीशुऐ बलु, "अबै मणु रै पुत्रा री जय जयकार भूई हा, अतै प्रमात्मै री जय जयकार तैस मन्ज भूई हा।
\v 32 ता प्रमात्मै भी अपणै मन्ज तसेरी जय जयकार करनी हा अतै झट करनी हा।
\v 33 हे बच्चैओ, अऊँ थोड़ी देर ही तूसु सोगी हा: फिरी तूसु मिन्जो तोपणा, अतै जिंआ मैंई यहूदी सोगी बलुरा, 'जेरा अऊँ चलूरा तैड़ी तूहै ना इच्ची सकदै,' तिंआ ही अबै तूसु सोगी बलदा हा।
\v 34 अऊँ तूसियो अक्क नोआ हूक्म दिन्दा कि अक्की दूये सोगी प्यार रखा; जिया मैंई तूसु सोगी प्रेम रखू हा, तिंआ ही तूहै भी अक्की दूये सोगी प्यार रखा।
\v 35 अगर अप्पु मन्ज प्यार रखलै, ता ऐत थऊँ ही सबी जो पता लगणा की तूहै मेरै चेलै हिन।"
\s पतरस रै इन्कार रा संकेत
\r (मत्ती 26:31-35; मरकुस 14:27-31; लूका 22:31-34)
\p
\v 36 शमौन पतरसे तैस सोगी बलु, "हे प्रभु, तू करा चलूरा?" यीशुऐ जवाव दिता, "जेरा अऊँ चलूरा तैड़ी तू मेरै पिचो ना इच्ची सकदा; पर ठेरै बाद मेरै पिचो ईणा।"
\v 37 पतरसै तैस सोगी बलु, "हे प्रभु, हब्जू अऊँ तेरै पिचो क्ओ ना इची सकदा? मूँ ता तिजो पिचो अपणै प्राण भी दि दिणै।"
\v 38 यीशुऐ जवाव दिता, "कै तू मिन्जो तायें अपणै प्राण दिला? अऊँ तिजो सितै सच सच बलदा कि कूक्कडा री बाँग दिणैं थऊँ पैहलै तूद मेरा त्राई बरी इन्कार करणा।
\c 14
\s प्रमात्मे तक पुजणै रा रस्ता
\p
\v 1 तून्दा मन परैसान ना भोआ; प्रमात्मा पूर भरोसा रखा अतै मिन्जो पूर भी वसवास रखा।
\v 2 मेरै पिते रै घरा मन्ज मती भारी रैहणी री जगह हा, अगर ना भूदी ता अऊँ तूसु सोगी बली दिन्दा क्ओकि अऊँ तूसु तायें जगह तैयार करना चलूरा हा।
\v 3 अतै अगर अऊँ गिच्ची करी तूसु तायें जगह तैयार करदा, ता फिरी इच्ची करी तूसियो अपणै बलै लैई गाणा कि जैड़ी अऊँ रैयूँ तैड़ी तूहै भी रैहन।
\v 4 जेरा अऊँ चलूरा तूहै तैठिया रा रस्ता जाणदै हिन।"
\v 5 थोमा तैस थऊँ पुच्छणा लगु, "हे प्रभु, अहै ना जाणदै कि तू करा चलूरा; ता रस्ता किया पता भोला?"
\v 6 यीशुऐ बलु, "रस्ता अतै सच्चाई अतै जिन्दगी अऊँ ही हा; बिना मेरै कोई पितै बलै ना गिच्ची सकदा।
\v 7 अगर तूहै मिन्जो जाणदै ता, मेरै पितै जो भी जाणदै; अतै अबै तैसियो जाणदै हिन, अतै तैसियो हेरू भी हा।"
\v 8 फिलिप्पुस बलणा लगा, "हे प्रभु पिता जो असियो दस्सी दे, यह ही असू ताये बडा हा।"
\v 9 यीशुऐ तैस सोगी बलु, "हे फिलिप्पुस, अऊँ ऐतनै धैड़ै थऊँ तूसु सोगी हा, अतै कै तू मिन्जो ना जाणदा? जिनी मिन्जो हेरूरा तिनी पिता जो हेरूरा। तू क्ओ बलदा कि पिता जो असियो द्स?
\v 10 कै तू वसवास ना करदा कि अऊँ पिता हा अतै पिता मिन्जो मन्ज हा? यह गला जैड़ी अऊँ तिजो सितै करदा हा, अपणी तरफा थऊँ ना बलदा, पर पिता मिन्जो मन्ज रैहीकरी अपणै कमा करदा हा।
\v 11 मेरा वसवास करा कि अऊँ पिता मन्ज हा अतै मिन्जो मन्ज हा; ना ता कमा री बजह थऊँ मेरा वसवास करा।
\v 12 अऊँ तूसु सोगी सच सच बलदा कि जैड़ा मिन्जो पूर वसवास रखदा, यह कम जैड़ा अऊँ करदा तैस भी करणै, पर ऐत थऊँ भी बड़ै बड़ै कम करणैं हिन, क्ओकि अऊँ पिता बलै चलूरा हा।
\v 13 जैड़ा कुछ तूहै मेरै नां सितै मंगलै, सो ही मूँ करणा कि पुत्रा री बजह थऊँ पिता री जय जयकार भोआ।
\v 14 अगर तूहै मिन्जो थऊँ मेरै नां सितै कुछ मँगलै, ता मूँ सो करणा।
\s पवित्र आत्मा री प्रतिज्ञा
\p
\v 15 "अगर तुहै मिन्जो सितै प्यार रखदै हिन, ता मेरै हूक्म मनणै हिन।
\v 16 मूँ पिता सोगी अर्ज करनी हा, अतै तूसियो अक्क होर साथी दिणा कि सदा सो तुसु सोगी रेय्आ।
\v 17 मतलब सच्चाई री आत्मा, जैसियो संसार ग्रहण ना करी सकदा, क्ओकी सो ना तैसियो हेरदा अतै ना तैसियो जाणदा हा; तुहै तैसियो जाणदै हिन, क्ओकि सो तुसू सोगी रैहन्दा हा, अतै सो तुसू मन्ज भूणा
\p
\v 18 "मूँ तुसियो अनाथ ना छडणा; अऊँ तुसु बलै इन्दा हा
\v 19 होर थोड़ी देर रैही गई हा फिरी संसारा मिन्जो ना हेरणा, पर तुसु मिन्जो हेरणा; ठेरैताये कि अऊँ जिन्दा हा, तुसु भी जिन्दै रैहणा।
\v 20 तैस धैड़ै तुसियो पता लगणा कि अऊँ अपणै पिता मन्ज हा, अतै तुहै मिन्जो मन्ज, अतै अऊँ तुसु मन्ज।
\v 21 जैस बलै मेरी आज्ञा हिन अतै सो तिआं जो मनदा हा, सो ही मिन्जो सोगी प्यार रखदा; अतै जैड़ा मिन्जो सोगी प्यार रखदा, तैस सोगी मेरै पिते प्यार रखणा, अतै मूँ तैस सोगी प्यार रखणा अतै अपणै आपा जो तैस पूर जाहिर करणा।"
\v 22 तिनी यहूदै जैड़ा इस्करियोती ना थू, तैस सोगी बलु, "हे प्रभु, कै भूआ कि तू अपणै आपा जो असू पूर जाहिर करणा चाहन्दा अतै संसारा पूर ना?"
\v 23 यीशुऐ तैसियो जवाव दिता, "अगर कोई मिन्जो सोगी प्यार रखला ता सो मेरै वचना जो मनला, अतै मेरै पितै तैस सोगी प्यार रखणा, अतै असु तैस बलै ईणा अतै तैस सोगी रैहणा।
\v 24 जैड़ा मिन्जो सोगी प्यार ना रखदा, सो मेरै वचना जो ना मनदा; अतै जेड़ै वचन तुहै हुणदै हिन सो मेरा ना पर पितै रा हा, जिनी मिन्जो भैजूरा हा
\p ।
\v 25 "यह गल्ला मैंई तुसु सोगी रैही करी तुसु सितै करी हिन।
\v 26 पर साथी मतलब पवित्र आत्मा जैसियो पितै मेरै नां सितै भैजणा, तैस तुसियो सब गल्ला सखाणी, अतै जैड़ा कुछ मैंई तुसु सोगी बलु हा, सो सब तुसियो तैस याद दुआणी हा।
\v 27 अऊँ तुसियो शान्ति दि चलूरा, अपणी शान्ति तुसियो दिन्दा हा; जिया संसार दिन्दा, अऊँ तुसियो ना दिन्दा: तुन्दा मन परैसान ना भोआ अतै ना ही डरा।
\v 28 तुहै हुणु कि मैंई तुसु सोगी बलु, 'अऊँ चलू हा, अतै तुसु बलै फिरी ना ईणा।' अगर तुहै मिन्जो सोगी प्यार रखदै, ता ऐहा गल्ला थऊँ खुश भून्दै कि अऊँ पितै बलै चलूरा, क्ओकि पिता मिन्जो थऊँ बडा हा
\v 29 अतै मैंई अबै ठेरै भूणै थऊँ पैहलै तुसु सितै बली दिता, कि जैहणै यह भूच्ची गच्छा, ता तूहै वसवास करन।
\v 30 मूँ अबै तुसु सोगी होर गल्ला ना करनी , क्ओकि ऐस संसारा रा सरदार चली आ हा। मिन्जो पुर तसेरा कोई हक्क निय्आ;
\v 31 पर यह ठेरैतायें भूना लगूरा कि संसारा जो पता लगी गच्छा कि अऊँ पितै सोगी प्यार रखदा, अतै जियें पितै मिन्जो हूक्म दितूरा अऊँ तिआं ही करदा हा। उठा ऐड़ी थऊँ चलन।
\c 15
\s यीशु सच्ची दाखलता
\p
\v 1 सच्ची दाखलता अऊँ हा, अतै मेरा पिता किसान हा।
\v 2 जैड़ी डा़ली मिन्जो मन्ज हा अतै फळदी निय्आ, तैतियो सो कटि दिन्दा हा; अतै जैड़ी फळदी हा, तैतियो सो छाँटदा हा ताकि सो होर फळा।
\v 3 तुहै ता तैस वचना री वजह थऊँ जैड़ा मैंई तुसु सोगी बलु हा, शुद्ध हिन।
\v 4 तुहै मिन्जो मन्ज बणी रेय्आ, अतै अऊँ तुसु मन्ज। जिंआं डाळी अगर दाखलता मन्ज बणी ना रेय्आ ता अपणै आपा मन्ज फळी ना सकदी, तिआं ही तुहै भी अगर मिन्जो मन्ज ना बणी रैहन्दै ता ना फळी सकदै।
\v 5 अऊँ दाखलता हा; अतै तुहै डाळी हिन। जैड़ा मिन्जो मन्ज बणी रैहन्दा अतै अऊँ तैस मन्ज सो बडा फळ फळदा, क्ओकि मिन्जो थऊँ अलग भूच्ची करी तुहै कुछ भी ना करी सकदै।
\v 6 अगर कोई मिन्जो मन्ज बणी ना रेय्आ ता सो डाळी सैईये फैकी दिणा, अतै तैस हूक्की गाणा; अतै मणु तिआं जो बटोळी करी अगी मन्ज पाई दिन्दै हिन, अतै सो फूक्की गान्दै।
\v 7 अगर तुहै मिन्जो मन्ज बणी रैहन अतै मेरा वचन तुसु मन्ज बणी रेय्आ, ता जैड़ा मर्जी मँगलै अतै सो तुसु तायें भूच्ची गाणा।
\v 8 मेरै पिता री जय जयकार ऐत सोगी ही भून्दी हा कि तुहै मता सारा फळ लैईन, ता ही तुसु मेरै चेलै बनणा।
\v 9 जियां पितै मिन्जो सोगी प्यार रखु हा तिआं ही मैंई भी तुसु सोगी प्यार रखु हा; मेरै प्यारा मन्ज बणी रेय्आ।
\v 10 अगर तुहै मेरै हूक्मा जो मनलै ता, मेरै प्यारा मन्ज बणी रैहणा; जियां कि मैंई अपणै पितै रै हूक्मा जो मनू हा, अतै तसेरै प्यारा मन्ज बणी रैहन्दा हा।
\v 11 मैंई यह गल्ला तुसु सोगी ठेरैतायें कणैई कि, मेरी खुशी तुसु मन्ज बणी रेय्आ, अतै तुन्दी खुशी पुरी भूच्ची गच्छा।
\p
\v 12 "मेरा हूक्म यह हा, कि जियां मैंई तुसु सोगी प्यार रखू हा, तिआं ही तुहै भी अक्की दूये सोगी प्यार रखा।
\v 13 ऐत थऊँ बडा़ प्यार कसी रा भी ना हा कि कोई अपणै मित्रा तायें अपणै प्राण देय्आ।
\v 14 जैड़ा हूक्म अऊँ तुसियो दिन्दा, अगर तुहै तैतियो मनन ता तुहै मेरै मित्र हिन।
\v 15 अजा थऊँ बाद मूँ तुसियो दास ना बलणा, क्ओकि दास ना जाणदा कि तसेरा स्वामी कै करदा हा; पर मैंई तुसियो मित्र बलू हा,‍ क्ओकि मैंई जैड़ी गल्ला अपणै पितै थऊँ हुणुरी सो सब तुसियो दस्सी दिती हिन।
\v 16 तुहै मिन्जो ना चुनुरा पर मैंई तुसियो चुनुरा अतै तुसियो नियुक्त करूरा कि तुहै गिच्ची करी फळ लैईन अतै तून्दा फळ बणी रेय्आ, कि तुहै मेरै नां सितै जैड़ा कुछ पिता थऊँ मँगन, सो तुसियो देय्आ।
\v 17 ईया गल्ला रा हूक्म अऊँ तुसियो ठेरैतायें दिन्दा हा कि तूहै अक्की दूये सोगी प्यार रखन।
\s संसारा रा बैर
\p
\v 18 "अगर संसार तुसु सोगी बैर रखदा, ता तुहै जाणदै हिन कि तिनी तुसु थऊँ पैहलै मिन्जो सोगी बैर रखू हा।
\v 19 अगर तुहै संसारा रै भून्दै, ता संसार अपणै सोगी प्यार रखदा; पर ठेरी बजह थऊँ कि तुहै संसारा रै ना हिन, पर मैंई तुसियो संसारा थऊँ चूनी लैऊरा हा, ठेरैताये संसार तुसु थऊँ बैर रखदा हा।
\v 20 जैड़ी गल्ल मैंई तुसु सोगी बली थी, 'दास अपणै स्वामी थऊँ बडा़ ना भून्दा,' तैतियो याद रखा। अगर तिनी मिन्जो सताऊ, ता तुसियो भी सताणा; अगर तियें मेरी गल्ल मनी ता तुन्दी भी मनणी हा।
\v 21 पर यह सब कुछ तिआं मेरै नां री बजह थऊँ तुसु सोगी करना, क्ओकि सो मेरै भैजणेवाळै जो ना जाणदै।
\v 22 अगर अऊँ ना इन्दा अतै तिआं सितै गल्ला ना करदा ता सो पापी ना ठहरदै; पर अबै तिआं जो तंयारै पापा तायें कोई बहाना निय्आ।
\v 23 जैड़ा मिन्जो सितै बैर रखदा सो मेरै पिता सोगी भी बैर रखदा हा।
\v 24 अगर अऊँ तिआं मन्ज सो कम ना करदा ता जेड़ै होर कसिये ना करै, ता सो पापी ना ठहरदै; पर अबै ता तियें मिन्जो अतै मेरै पिता दूनी जो हेरू अतै दूनी सितै बैर करू।
\v 25 यह ठेरैताये भुआ कि सो वचन पूरा भोआ, जैड़ा तंयारै नियमा मन्ज लिखुरा, "तियें मिन्जो सोगी व्यर्थ बैर करू।'
\v 26 पर जैहणै तैस साथी ईणा, जैसियो अऊँ तुन्दै बलै पितै री तरफा थऊँ भैजणा, मतलब सच्चाई री आत्मा जैड़ी पितै री तरफा थऊँ नकैदी हा, ता तैस मेरी गवाही दिणी हा;
\v 27 अतै तुहै भी मेरै गवाह हिन क्ओकि तुहै शुरू थऊँ मेरै सोगी रैह हिन।
\c 16
\s पवित्र आत्मा रै कम
\p
\v 1 "यह गल्ला मैंई ठेरैतायें बली कि तुहै ठोकर ना खान।
\v 2 तिआं तुसिओ आराधनालय थऊँ कड़ी दिणा, बल्कि ऐसा टैंम चली आ हा जैस कसी तुसियो मारणा तैस समझणा कि अऊँ प्रमातमे री सेवा करू करदा हा।
\v 3 ईंआ तिआं ठेरैतायें करणा कि तियें ना ता पितै जो जाणू अतै ना मिन्जो जाणदै हिन।
\v 4 पर यह गल्ला मैंई ठेरैतायें तुसु सोगी बली कि जैहणै ठेरा टैंम आईआ ता तुसियो याद चली अईया कि मैंई तुसियो पैहलै ही दस्सी दितूरा थू।
\p "मैंई शुरू मन्ज तुसु सोगी यह गल्ला ठेरतायें ना करी क्ओकि अऊँ तुसु सोगी थू।
\v 5 पर अबै अऊँ अपणै भैजणैंवाळै बलै चलूरा हा; अतै तुसु मन्ज कोई मिन्जो थऊँ ना पुच्छदा, "तू करा चलूरा?"
\v 6 पर मैंई जैड़ी यह गल्ला तुसु सोगी करी हिन, ठेरैतायें तुन्दा मन शोक सितै भरी गो हा।
\v 7 तांभी अऊँ सच सच बलदा कि मेरा गाणा तुसु तायें खरा हा, क्ओकि अगर अऊँ ना गाला ता सो साथी तुसु बलै ना ईणा; पर अगर अऊँ गो ता, तैसियो तुसु बलै भैजी दिला।
\v 8 तैस ईच्ची करी संसारा जो पाप अतै धार्मिकता अतै न्याय रै बारै मन्ज निरूतर करणा।
\v 9 पाप रै बारै मन्ज ठेरैतायें कि सो मिन्जो पुर वसवास ना करदै;
\v 10 अतै धार्मिकता रै बारै मन्ज ठेरैतायें कि अऊँ पितै बलै चलू हा, अतै तुसु मिन्जो फिरी ना हेरना;
\v 11 न्याय रै बारै मन्ज ठेरैताये कि संसारा रा सरदार दोषी ठहराया गच्छुरा हा।
\p
\v 12 "मिन्जो तुसु सोगी होर भी मती सारी गल्ला करनी हिन, पर हालि तुहै तिआं सहन ना करी सकदै।
\v 13 पर जैहणै सो, मतलब सच्चाई री आत्मा ईणा, ता तुसियो सब सच्चाई रा रस्ता दसणा, क्ओकि तैस अपणी तरफा थऊँ ना पर जैड़ा कुछ हूणना सो ही दसणा हा, अतै ईणैवाळी गल्ला तुसियो दसणी।
\v 14 तैस मेरी जय जयकार करणी हा, क्ओकि तैस मेरी गल्ला थऊँ तुसियो दसणा।
\v 15 जैड़ा कुछ पिता रा हा, सो सब मेरा हा, ठेरैतायें मैंई बलु कि तैस मेरी गल्ला जो लैईकरी तुसियो दसणा।
\s दु:ख सुख मन्ज बदली गाणा
\p
\v 16 "थोड़ी देर मन्ज तुसु मिन्जो ना हेरणा, अतै फिरी थोड़ी देरा मन्ज हेरणा।"
\v 17 ता तसेरै कुछ चेलै अप्पु मन्ज बलणा लगै, "एह कै हा जैड़ा यह असु सोगी बलदा हा, 'थोड़ी देरा मन्ज तुसु मिन्जो ना हेरणा, अतै फिरी थोड़ी देरा मन्ज मिन्जो हेरणा?' अतै यह ठेरैतायें कि अऊँ पितै बलै चलूरा?"
\v 18 ता तियें बलु, "यह थोड़ी देर' जैड़ा यह बलदा हा, कै गल्ल हा ? अहै ना जानदै कि यह कै बलु करदा हा।"
\v 19 यीशुऐ यह जाणीकरी कि यह मिन्जो थऊँ पुच्छणा चाहन्दै हिन, तिनी बलु, "कै तुहै अप्पु मन्ज ऐसा गल्ला पुर पुछताछ लगूरै करणा कि 'थोड़ी देरा मन्ज मिन्जो ना हेरणा, अतै फिरी थोड़ी देरा मन्ज मिन्जो हेरणा'?
\v 20 अऊँ तुसु सोगी सच बलदा कि तुसु रूणा अतै विलाप करना, पर संसारा खुशी मनाणी हा; तुसियो शोक भूणा, पर तुन्दा शोक खुशी मन्ज बदली गाणा।
\v 21 लौकिणें रै टैमै जनानी जो शोक भून्दा क्ओकि तैसारै दु:खा रा टैंम चली ईन्दा, पर जैहणै सो मुनु जो जन्म दि बैहन्दी हा ता ऐसा खुशी सितै कि संसारा मन्ज अक्क मणु पैदा भूआ, तैस दु:खा जो फिरी याद ना करदी ।
\v 22 तैस तरीकै ही तुसियो भी हालि ता शोक हा, पर मूँ जैहणै तुसु सोगी फिरी मूळँणा ता तुन्दै मन खुशी सितै भरी गाणैं अतै तुन्दी खुशी जो कोई तुसु थऊँ ना छिनी सकदा।
\v 23 तैस धैड़ै तुसु मिन्जो थऊँ कुछ ना पुच्छणा। अऊँ तुसु सोगी सच सच बलदा, अगर पितै थऊँ कुछ मँगलै ता तैस मेरै ना थऊँ तुसियो कुछ दिणा।
\v 24 हालि तिकर तुहै मेरै नां सितै कुछ ना मँगू; मँगले ता पाले ताकि तुन्दी खुशी पुरी भोआ।
\s संसारा पुर जय
\p
\v 25 मैंई यह गल्ला तुसु सोगी दृष्टान्तां मन्ज करी हिन, पर सो टैंम लगुरा ईणा कि फिरी मूँ तुसु सोगी दृष्टान्ता मन्ज ना कणैणा, पर खुलीकरी पितै रै बारै मन्ज दसणा।
\v 26 तैस धैड़ै तुसु मेरै नां सितै मँगणा; अतै अऊँ तुसु सोगी यह ना बलदा कि अऊँ तुसु तायें पितै सोगी अर्ज करला;
\v 27 क्ओकि पिता ता अप्पु ही तुसु सोगी प्यार रखदा, ठेरैतायें कि तुहै मिन्जो सोगी प्यार रखू हा, अतै यह भी वसवास करू हा कि अऊँ पिता री तरफा थऊँ छूरा हा।
\v 28 अऊँ पितै री तरफा थऊँ जगत मन्ज छूरा हा; अऊँ फिरी जगता जो छड़ी करी पितै बलै चलूरा हा।"
\p
\v 29 तसेरै चेलै बलणा लगै, "हेर अबै ता तू खुलीकरी बलु करदा हा, अतै कोई दृष्टान्त ना बलू करदा।
\v 30 अबै अहै जाणी गै कि तू सब कुछ जाणदा हा, अतै ठेरी जरूरत निया कि कोई तिजो थऊँ कुछ पुच्छा; ऐत थंऊ अहै वसवास करदै हिन कि तू प्रमात्मै री कनारी थऊँ छूरा हा।"
\v 31 यह हुणीकरी यीशुऐ तिंआ जो बलु, "कै तुहै अबै वसवास करदै हिन?
\v 32 हेरा, सो टैंम ईणा लगूरा, बल्कि चली आ कि तुसु सबी तितर-बितर भूच्ची करी अपणै-अपणै रस्तै गाणा, अतै मिन्जो अकेला छड़ी दिणा; तांभी अऊँ अकेला निया, क्ओकि पिता मेरै सोगी हा।
\v 33 मैंई यह गल्ला तुसु सोगी ठेरैताये करी हिन कि तुसियो शान्ति मूळा। संसारा मन्ज तुसियो क्लेश भून्दा हा, पर हिम्मत रखा, मैंई संसारा जो जीती लैऊरा।"
\c 17
\s यीशु री महायजकीय‍ प्रार्थना अप्पु तांये
\p
\v 1 यीशुऐ यह गल्ला करी अतै अपणी हाख्री चुकी करी अम्बरा री कनारी हेरी के बलु, "हे पिता, सो टैंम इच्ची रैऊ हा; अपणै पुत्रा री महिमा कर कि पुत्र भी तेरी जय जयकार करा,
\v 2 क्ओकि तैंई तैसियो सब प्राणी पुर हक्क दितूरा कि जिंआ जो तैंई तैसियो दितूरा तिआं सबी जो सो सदा री जिन्दगी देय्आ।
\v 3 अतै सदा रा जिन्दगी यह हा कि सो तिजो एकमात्र सच्चे प्रमात्मै जो अतै यीशु मसीह जो जैसियो तैंई भैजूरा तैसियो जाणन।
\v 4 जेड़ै कम तैंई मिन्जो करनै जो दितूरै थियै, तैतियो पूरा करी के मैंई धरती पूर तेरी जय जयकार करी हा।
\v 5 अबै हे पिता, तू अपणी जय जयकार तैसा जय जयकारा सोगी कर जैड़ी जगता री सृष्टि थऊँ पैहलै मेरी तेरै सोगी थी।
\s अपणै चेलै तांये
\p
\v 6 "मैंई तेरा नां तिआं मणु रै सामणै अन्दा जियां जो तैंई जगता थऊँ मिन्जो तायें दिता। सो तेरै थियै अतै तैंई तिआं जो मिन्जो तायें दिता, अतै तियें तेरै वचना जो मनी लैऊ हा।
\v 7 अबै सो जाणी गै हिन कि जैड़ा कुछ तैंई मिन्जो दितूरा सो सब कुछ तेरी कनारी थऊँ हा;
\v 8 क्ओकि जेड़ै वचन तैंई मिन्जो दितूरै, मैंई तिआं जो तिआं तायें पुजाई दितूरा; अतै तियें सो ग्रहण करै, अतै सच सच मनी लैऊ हा कि अऊँ तेरी कनारी थऊँ छूरा हा, अतै वसवास करू हा कि तैंई मिन्जो भैजुरा हा।
\v 9 अऊँ तिआं तायें विनती करदा; संसारा तांये विनती ना करदा पर तिआं तांये जियां जो तैंई मिन्जो दितूरा हा, क्ओकि सो तेरै हिन।
\v 10 अतै जैड़ा कुछ मेरा हा, सो सब तेरा हा, अतै जैड़ा तेरा हा सो मेरा हा, अतै ऐत थऊँ मेरी जय जयकार भूई हा।
\v 11 अबै मूँ जगता मन्ज ना रैहणा, पर ईंया जगता मन्ज रैहणा, अतै अऊँ तिजो बलै इन्दा हा। हे पवित्र पिता, अपणै नां सितै जैड़ा तैंई मिन्जो दिता हा, तंयारी रक्षा कर कि सो असू सैंईये अक्क भून।
\v 12 जैहणै अऊँ तिंआ सोगी थू, ता मैंई तेरै तैस नां सितै, जैड़ा तैंई मिन्जो दितूरा हा तंयारी रक्षा करी हा। मैंई तंयारी चौकसी करी हा, अतै विनाश रै पुत्रा जो छड़ी करी होर कोई नष्ट ना भूआ, ठेरैतायें कि पवित्रग्रन्था मन्ज जैड़ा कणेऊरा सो पूरा भोआ।
\v 13 अबै अऊँ तिजो बलै इन्दा हा, अतै यह गल्ला जगता मन्ज बलदा हा, कि यह मेरी खुशी अपणै मन्ज पान।
\v 14 मैंई तेरा वचन इन्या जो पुजाई दितूरा; अतै संसारै इन्या सोगी बैर रखू हा, क्ओकि जियां अऊँ संसारा रा निय्आ, तिआं ही यह भी संसारा रै ना हिन।
\v 15 अऊँ यह विनती करदा हा कि तू ईंआ जो जगता थऊँ चूकी लै; पर यह भी कि तू तिआं जो तैस दुष्टा थऊँ बचाई रख।
\v 16 जिंआ अऊँ संसारा रा निय्आ, तिंआ सो भी संसारा रै ना हिन।
\v 17 सच्चाई सोगी तिआं जो पवित्र कर: तेरा वचन सच्चाई हा।
\v 18 जिंआ तैंई मिन्जो जगता मन्ज भैजूरा, तिआं मैंई भी तिंया जो जगता मन्ज भैजुरा;
\v 19 अतै तंयारै तांये अऊँ अपणै आपा जो पवित्र करदा हा, ताकि सो भी सच्चाई सोगी पवित्र भून।
\s सबी विस्वासी तांये
\p
\v 20 "अऊँ सिर्फ तिंआं तायें ही विनती ना करू करदा, पर तिंआं तायें भी जेड़ै ईंयारै वचना रै द्धारा मिन्जो पुर वसवास करलै,
\v 21 कि यह सब अक्क भून; जिंआ तू हे पिता मिन्जो मन्ज हा, अतै अऊँ तिजो मन्ज, तिआं ही यह भी असू मन्ज भून, जैत थऊँ संसार वसवास करा तैंई ही मिन्जो भैजूरा हा।
\v 22 सो जय जयकार जैड़ी तैंई मिन्जो दिती मैंई ईंआ जो दिती हा, कि यह तिंया ही अक्क भून जियां कि अहै अक्क हिन,
\v 23 अऊँ तिआं मन्ज अतै तू मिन्जो मन्ज कि यह सिद्ध भूच्चीकरी अक्क भूच्ची गान, अतै संसार जाणा कि तैंई ही मिन्जो भैजुरा, अतै जिंआ तैंई मिन्जो सोगी प्यार रखु तिआं ही तिंया सोगी प्यार रखु।
\v 24 हे पिता, अऊँ चाहन्दा हा जिंआ जो तैंई मिन्जो दितूरा, जैड़ी अऊँ हा तैड़ी सो भी मेरै सोगी भून, कि सो मेरी तैसा महिमा जो हेरन जैड़ी तैंई मिन्जो दितूरी हा, क्ओकि तैंई जगता री उत्पति थऊँ पैहलै रा ही मिन्जो सोगी प्यार रखु।
\v 25 हे धार्मिक पिता, संसारै मिन्जो ना जाणु, पर मैंई तिजो जाणु; अतै ईंयैं भी जाणु हा कि तैंई ही मिन्जो भैजुरा।
\v 26 मैंई तेरा नां तिआं जो दसु हा अतै दसदै रैहणा कि जैड़ा प्यार तिजो मिन्जो सोगी थू सो तिआं मन्ज भी रेय्आ, अतै अऊँ तिआं मन्ज रैऊं।"
\c 18
\s यीशु रा पकड़या गाणा
\r (मत्ती 26:47-56; मरकुस 14:43-50; लूका 22:47-53)
\p
\v 1 यीशु यह गल्ला करी के अपणै चले सोगी किद्रोन नाळा रै पारा जो गो।
\v 2 तैसियो पकडाणैवाला यहूदा भी तैहा जगह जो जाणदा थू, क्ओकि यीशु अपणै चेलै सोगी तैहा जगहा जो गान्दा रैहन्दा थू।
\v 3 तैहणैं यहूदा, फौजी री अक्क टुकड़ी अतै प्रधान याजका अतै फरिसी री कनारी थऊँ प्यादै सोगी, जंगणी, मशाला अतै हथियारा जो लैंई करी तैड़ी आ।
\v 4 ता यीशु, तिआं सबी गल्ला जो जैड़ी तैस सोगी भूणैवाळी थी जाणीकरी, निकळू अतै तिआं सितै बलु, "कसिओ तोपू करदै हिन?"
\v 5 तियें तैसियो जवाव दिता, "यीशु नासरी जो।" यीशुए तिआं सितै बलु, "अऊँ ही हा।" तैसियो पकडाणैवाळा यहूदा भी तिआं सोगी खडूरा थू।
\v 6 तसेरै यह बलदै ही, "अऊँ ही हा," सो पिचो घिरी गै अतै जमीना पुर पैई गै।
\v 7 ता फिरी तिनी तिंया थऊँ पुच्छु, "तुहै कसियो तोपु करदै हिन।" सो बलना लगै, "यीशु नासरी जो।"
\v 8 यीशुऐ जवाव दिता, "अऊँ तुसु सितै बली बैईठा कि अऊँ ही हा, अगर मिन्जो तोपु करदै हिन ता ईंआ जो गाणा देय्आ।"
\v 9 यह ठेरैताये भूआ कि सो वचन पुरा भोआ जैड़ा तिनी बलु थू: "जियां जो तैंई मिन्जो दिता तिआं मन्ज मैंई अक्की जो भी ना खोऊ।"
\v 10 ता शमौन पतरसे अपणी तलवार कड्डी करी अक्क महायाजक रै दासा पुर चलाई दिती अतै तसेरा खव्वा कन कटी दिता। तैस दासा रा नां मलखुस थू।
\v 11 ता यीशुऐ पतरस सोगी बलु, "अपणी तलवार म्याना मन्ज रख। जैड़ा कटोरा पिते मिन्जो दितूरा, कै अऊँ तैस जो ना पीऊँ?"
\s हन्ना रै सामणै यीशु
\p
\v 12 तैहणैं फौजी अतै तंयारै सूबेदारा अतै यहूदी रै प्यादै यीशु जो पकड़ीकरी बँनी लैऊँ,
\v 13 अतै पैहलै तैसियो हन्ना बलै लैई गै, क्ओकि सो तैस साला रा महायाजक काइफा रा ससुर थू।
\v 14 यह सो ही काइफा थू, जिनी यहूदी जो सलाह दितूरी थी कि असु तायें अक्की मणु रा मरना खरा हा।
\s पतरस रा इन्कार
\r (मत्ती 26:69,70; मरकुस 14:66-68; लूका 22:55-57)
\p
\v 15 शमौन पतरस अतै अक्क होर चेला भी यीशु रै पिचो चली पै। यह चेला महायाजक रा जाना-पछैणा थू, ठेरैतायें सो यीशु रै सोगी महायाजक रै आँगणा मन्ज गो,
\v 16 पर पतरस दारा मन्ज खड्ड़ी रैऊँ। ता सो दूआ चेला आ जैड़ा महायाजक रा जाण-पछैण वाळा थू अतै दारा मन्ज खडुरै द्धारपाळणी सोगी कणैई करी पतरस जो भी अन्दर लैई आ।
\v 17 तैहै दासीये जैड़ी द्धारपाळणी थी, पतरस सोगी बलु, "करखि तू ऐस मणु रै चेलै मा अक्क ता निय्आ?" तिनी बलु, "ना अऊँ निय्आ।"
\v 18 दास अतै प्यादै सर्दी री बजह थऊँ कोयलै वाळीकरी अगी सेकू करदै थियै, अतै पतरस भी तिआं सोगी अग सेकणा खड्डी गो।
\s यीशु री पुछताछ
\p
\v 19 ता महायाजके यीशु सोगी तसेरै चेलै रै बारै मन्ज अतै तसेरै उपदेसा रै बारै मन्ज पुछताछ करी।
\v 20 यीशुऐ तिआं जो जवाव दिता, "मैंई संसारा सोगी खुलीकरी गल्ला करी; मैंई अराधनालय मन्ज अतै मन्दरा मन्ज गिच्चीकरी जैड़ी सब यहूदी किठिन्दै थियै, सदा उपदेश करै अतै लूकी करी कुच्छ भी ना बलु।
\v 21 तू मिन्जो थऊँ क्ओ पुच्छु करदा? हुणनैवाळै थऊँ पुच्छ कि मैंई तिआं सोगी कै बलु। हेर, सो जाणदै हिन मैंई कै कै बलु हा।"
\v 22 जैहणै तिनी यह बलु, ता प्यादै मन्ज अक्कीऐ जैड़ा तसेरै नेड्डै खडूरा थू, यीशु जो थप्पड़ मारी करी बलु, "कै तू महायाजक जो ऐस तरीकै जवाव दिन्दा हा?"
\v 23 यीशुऐ तैसियो जवाव दिता, 'अगर मैंई बुरा बलु हा, ता तैहा बुराई री गवाही दे; पर अगर भला बलु, ता मिन्जो क्ओ मारदा हा?"
\v 24 हन्नै तैस जो बँनुरै ही महायाजक काइफा बलै भैजी दिता।
\s पतरस रा फिरी इन्कार
\r (मत्ती 26:71-75; मरकुस 15:1-5; लूका 23:1-5)
\p
\v 25 शमौन पतरस खड़ी करी अग सेकू करदा थू। ता तियें तैस सोगी बलु, "करखि तू तसेरै चेलै मन्ज ता निय्आ?" तिनी इन्कार करी के बलु, "अऊँ निय्आ।"
\v 26 महायाजक रै दासे मन्ज अक्कीऐ, जैड़ा तसेरै कुटुम्बा थऊँ थू जैसेरा कन पतरसे कटी दितूरा थू, बलणा लगा, "कै मैंई तिजो तैस सोगी बगीचे मन्ज ना हेरू थू?"
\v 27 पतरसे फिरी ना करी, अतै तैहणैं ही कुक्कड़ै बाँग दिती।
\s पिलातुस रै सामणै यीशु
\r (मत्ती 27:1,2,11-14; मरकुस 15:1-5; लूका 23:1-5)
\p
\v 28 तैहणै सो यीशु जो काइफा बलै किलै जो लैई गै, अतै भ्यागा रा टैंम थू, पर सो अप्पु किलै रै अन्दर ना गै ताकि अशुद्ध ना भून पर फसह जो खाई सकन।
\v 29 ता पिलातुस तिआं बलै बाहर निकळी के आ अतै बलणा लगा, "तुहै ऐस मणु पुर कहा गल्ला रा आरोप लगाऊ करदै हिन?"
\v 30 तियें तैस जो जवाव दिता, "अगर यह कुकर्मी ना भून्दा ता अहै ऐसियो तेरै हथ्था मन्ज ना दिन्दै।"
\v 31 पिलातुसै तिआं सितै बलु, "तुहै ही ऐसियो नी करी अपणै नियमा रै मुताबक सेरा न्याय करा।" यहूदी तैस सोगी बलु, "असियो हक्क नियां कि अहै कसकी रै प्राण लैन।"
\v 32 यह ठेरैतायें भुआ कि यीशु री सो गल्ल पूरी भोआ जैड़ी तिनी यह ईशारा करदै कणैऊरी थी कि तसेरी मौत किंयां भूणी हा।
\p
\v 33 ता पिलातुस फिरी किलै रै अन्दर गो अतै यीशु जो हैदीकरी पुच्छु, "कै तू यहूदी रा राजा हा?"
\v 34 यीशुऐ जवाव दिता 'कै तू यह गल्ल अपणी तरफा थऊँ बलु करदा हा या होर मेरै बारै मन्ज ईंआ बलदै हिन?"
\v 35 पिलातुसै जवाव दिता, "कै अऊँ यहूदी हा? तेरी ही जाति अतै प्रधान याजके तिजो मेरै हथ्था मन्ज सौंपू हा। तैंई कै करूरा हा?"
\v 36 यीशुऐ जवाव दिता, "मेरा राज्य ऐस संसारा रा निय्आ; अगर मेरा राज्य ऐस संसारा रा भून्दा ता मेरै सेवक लड़दै कि अऊँ यहूदी रै हथ्था मन्ज ना सौंपया गान्दा: पर मेरा राज्य ऐड़ीया रा निय्आ।"
\v 37 पिलातुसै तैस सोगी बलु, "ता कै तू राजा हा?" यीशुऐ जवाव दिता कि, "तू बलदा हा कि अऊँ राजा हा। मैंई ठेरैतायें जन्म लैऊँरा अतै संसारा मन्ज छूरा कि सच्चाई री गवाही दिच्छू। जैड़ा कोई सच्चाई रा हा, सो मेरा बोल हुणदा।"
\s मौत रै हुक्म री आज्ञा
\r (मत्ती 27:15-31; मरकुस 15:6-20; लूका 23:13-25)
\p
\v 38 पिलातुसै तैस सोगी बलु, "सच्चाई कै हा?" यह बली करी सो फिरी यहूदी बलै चली गो अतै तिआं सितै बलु, "अऊँ ता ऐस मन्ज कोई गुनाह ना पान्दा
\v 39 पर तुन्दी यह रीत हा कि अऊँ फसह मन्ज तुसु तायें अक्क मणु छड़डी दिच्छुं। ता कै तुहै चाह्नदै कि अऊँ तुसु तायें यहूदी रै राजै जो छड्डी दिच्छुं?"
\v 40 ता तियें जोरा सितै बलु, "ऐसियो ना पर असु तायें बरअब्बा जो छड्ड़ी दे।" बरअब्बा अक्क डाकू थू।
\c 19
\p
\v 1 ऐस पुर पिलातुसै यीशु जो कोड़ै लगवाए।
\v 2 सपाहिये कन्ड़ै रा मुकुट बणाई करी तसेरै मुन्डा पुर रखु, अतै तैसियो बैगंणी रंगा रै ओड़ण लगाये,
\v 3 अतै तैस बलै इच्ची इच्ची करी बलणा लै, "हे यहूदी रै राजा, प्रणाम !" अतै तैसियो थप्पड़ भी मारै।
\v 4 ता पिलातुसै फिरी बाहर निकळी करी मणु जो बलु, "हेरा, अऊँ ऐसियो तुसु बलै फिरी लैईन्दा; ताकि तुहै जाणन कि अऊँ ऐस मन्ज कोई भी दोष ना पांदा।"
\v 5 तैहणैं यीशु कन्ड़ै रा मुकुट अतै बैंगणी रंगा रै ओड़णा लाई करी बाहर कड्डू; अतै पिलातुसै तैस सोगी बलु, "हेरा, यह मणु !"
\v 6 जैहणै प्रधान याजके अतै प्यादै सो हेरू, ता जोरै जोरै बलणा लगै, "ऐसियो सूळी पुर चढा, सूळी पुर!" पिलातुसै तिआं सोगी बलु, "तुहै ही ऐसियो सूळी पुर चढा, क्ओकि अऊँ ऐस मन्ज कोई भी दोष ना पांदा।"
\v 7 यहूदीये जवाव दिता, "इन्दै भी नियम हिन अतै तिंआं नियमा अनुसार यह मारनै योग्य हा, क्ओकि इनी अपणै आपा जो प्रमात्मै रा पुत्र बणाऊँ हा।"
\v 8 जैहणै पिलातुसै यह गल्ल हुणी ता सो होर भी ड़री गो,
\v 9 अतै फिरी किलै अन्दर चली गो अतै यीशु सोगी बलु, "तू कड्ड़ीया रा हा?" पर यीशुऐ तैसियो कुच्छ भी जवाव ना दिता।
\v 10 ऐस पुर पिलातुसै तैस सोगी बलु, "मिन्जो सोगी क्ओ ना बलदा? कै तू ना जाणदा कि तिजो छड़ी दिणै रा हक्क मिन्जो बलै हा, अतै तिजो सूळी पुर भी चढाणैं रा हक्क भी मिन्जो हा।"
\v 11 यीशुऐ जवाव दिता, "अगर तिजो ऊपरा थऊँ ना दिन्दै, ता तेरा मिन्जो पुर कोई हक्क ना भून्दा; ठेरैतायें जिनी मिन्जो तेरै हथ्थै पकडाऊँ हा तसेरा पाप मता हा।"
\p
\v 12 ऐस पुर पिलातुसै तैसियो छड़ी दिणा चाहू, पर यहूदीये चिलाई चिलाई करी बलु, "अगर तू ऐसियो छड़ी दिला, ता तेरी भक्ति कैसर री कनारी निय्आ। जैड़ा कोई अपणै आपा जो राजा बणान्दा सो कैसर रा सामना करदा हा।"
\v 13 ये गल्ला हुणी करी पिलातुस यीशु जो बाहर लैईआ अतै तैहा जगह अक्क चबूतरा थू जैतियो इब्रानी मन्ज 'गब्बता' बलदै थियै, तैड़ी न्याय आसन पुर बैही गो।
\v 14 यह फसह री तैयारी रा धैडा थू, अतै छेमें घंटे रै लगभग टैंम थू । तैहणै तैस सोगी यहूदीये बलु, "हेरा तुन्दा राजा!"
\v 15 पर सो चिल्लाणा लगै, “लैई गा! लैई गा! ऐसियो सूळी पुर चढा!” पिलातुसै तिआं सोगी बलु, “कै अऊँ तुन्दै राजै जो सूली पुर चढाऊँ?” प्रधान याजके जवाव दिता, “कैसर जो छड़ी इन्दा होर कोई राजा नियआ।”
\v 16 तैहणैं तिनी तैसियो तंयारै हथ्था मन्ज सौंपी दिता ताकि सो तैसियो सूळी पुर चढान।
\s यीशु जो क्रुस पुर चढ़ाऊ
\r (मत्ती27:32-44; मरकुस 15:21-32; लूका 23:26-43)
\p
\v 17 तैहणैं सो यीशु जो लैई गै, अतै तिनी अपणा क्रुस चुकुरा थू, सो तैसा जगहा तक बाहर गो, जैड़ी ‘खोपड़ी री जगह‘ या इब्रानी मन्ज जैतियो गुलगुता बलदै हिन।
\v 18 तैड़ी तियें तैसियो अतै तैस सोगी दोई होर मणु जो क्रुस पुर चढाऊँ, अक्की जो ऐरा अतै दूये जो ओरा, अतै मन्जै यीशु जो।
\v 19 पिलातुसै अक्क दोष पत्र लिखीकरी क्रुस पुर लगाई दिता, अतै तैत मन्ज यह लिखूरा थू, “यीशु नासरी, यहूदी रा राजा।”
\v 20 यह दोष पत्र मतै सारै यहूदीये पढु, क्ओकि सो जगहा जैड़ी यीशु क्रुस पुर चढाऊँरा थू नगर रै नेड्डै थू; अतै यह पत्र इब्रानी अतै लतीनी अतै यूनानी भाषा मन्ज लिखुरा थू।
\v 21 तैहणैं यहूदी रै प्रधान याजके पिलातुस सोगी बलु, “‘यहुदी रा राजा‘ मत लिखें पर यह लिख कि ‘तिनी बलु, अऊँ यहूदी रा राजा हा’।”
\v 22 पिलातुसै जवाव दिता, “मैंई जैड़ा लिखी दिता, सो लिखी दिता।”
\p
\v 23 जैहणै सपाही यीशु जो क्रुस पुर चढाई बैईठा, ता तसेरै ओढणा लैईकरी चंऊर हिस्से करै, हर सपाही तांये अक्क हिस्सा, अतै कुरता भी लैऊँ, पर कुरता सियुरा ना थू पर ऊपरा थऊँ लैई थैला तक गुड़ियूरा थू।
\v 24 ठेरैतायें तियें अप्पु मन्ज बलु, “अहै ऐसियो छकन ना पर, ऐस पुर पर्ची पान्दै कि यह कसेरा भोला।” यह ठेरैतायें भूआ कि पवित्रग्रन्था मन्ज जैड़ा कणैऊरा सो पूरा भोआ,
\q1 “तियें मेरै औढ़ण अप्पु मन्ज बन्ड़ी लै
\q2 अतै मेरै औढ़णा पुर पर्ची पाई।”
\p
\v 25 अतै सपाहिये ईंया ही करू। यीशु रै क्रुस बलै तसेरी माता, अतै तसेरी माता री बैहण, क्लोपास री लाड़ी मरियम, अतै मरियम मगदलीनी खडुरी थी।
\v 26 जैहणै यीशुऐ अपणी माता, अतै तैस चेलै जो जैस सोगी यह प्यार रखदा थू नेड़ै खडुरै हेरू ता अपणी माता सोगी बलु, “हे नारी, हेर, यह तेरा पुत्र हा।”
\v 27 ता तिनी चेलै सोगी बलु, “यह मेरी माता हा।” अतै तैस टैंमा थऊँ सो चेला तैहा जो अपणै घरा जो लैई गो।
\s यीशु री मौत
\r (मत्ती 27:45-56; मरकुस 15:33-41; लूका 23:44-49)
\p
\v 28 ऐत थऊँ बाद यीशुऐ यह जाणीकरी कि अबै सब कुच्छ पुरा भूच्ची गो हा, ठेरैतायें पवित्रग्रन्था मन्ज जैड़ा हा सो पुरा भोआ, बलु, “अऊँ त्रीहणा हा।”
\v 29 तैड़ी सिरके रा अक्क भरूरा भान्डा रखुरा थू, ता तियें सिरके मन्ज रूंई डुवाईकरी तैहा रूंई जो जूफे रै डंडै पुर रखीकरी तसेरै मूँहा मन्ज लाऊँ।
\v 30 जैहणै यीशुऐ सो सिरका लैऊँ, ता बलु, “पूरा भुआ” अतै मुन्डा झूकाईकरी प्राण कड्डी दितै।
\p
\v 31 ठेरैतायें कि यह तैयारी रा धैडा थू, यहूदीये पिलातुस सोगी विनती करी की तंयारी जंगा भनी करी सो उतारै गान, ताकि सब्त रै धैड़ै यह क्रुस पुर ना रैहन, क्ओकि सब्त रा धैडा बडा धैडा थू।
\v 32 ता सपाहिये इच्ची करी तैस पैहलै मणु री पैहलै जंन्गा भनी फिरी दूये री भी, जेड़ै तैस सोगी क्रुस पुर चढाऊँरै थियै;
\v 33 पर जैहणै यीशु बलै इच्ची करी हेरू कि सो मरी गच्छुरा हा, ता तसेरी जंन्गा ना भनी।
\v 34 पर सपाहिये मन्ज अक्कीये बरछे सितै तसेरा परहि बिन्नि, अतै तैत मन्ज झट खून अतै पाणी निकळू।
\v 35 जिनी यह हेरू, तिनी गवाही दिती हा, अतै तसेरी गवाही सच्ची हा; अतै सो जाणदा हा कि सो सच बलदा कि तुहै वसवास करा।
\v 36 यह गल्ला ठेरैतायें भूई कि पवित्रग्रन्था मन्ज जैड़ा बलुरा हा सो पूरा भोआ, “तसेरी कोई हड्डी ना त्रोड़णी हा।”
\v 37 फिरी अक्की होरी जगह यह लिखूरा, “जैसियो तियें बिन्नूरा, तैस पूर तयांरी हाख्री भूणी हिन।”
\s यीशु रा दाह-संस्कार
\p
\v 38 ईंया गल्ला थऊँ बाद अरमतियाह रै यूसुफे जैड़ा यीशु मसीह रा चेला थू, पर यहूदी रै डरा रा ऐहा गल्ला जो छुपाई रखदा थू, तिनी पिलातुस सोगी विनती करी कि, कै सो यीशु री लाशा जो नी सकदा हा। पिलातुसै तसेरी विनती हुणी अतै, सो इच्ची करी तसेरी लाशा जो लैई गो।
\v 39 नीकुदेमुस भी, जैड़ा पैहलै यीशु बलै राती गो थू, पचास सेर रै लगभग मिलुरा गन्धरस अतै एलवा लैई आ।
\v 40 ता तियें यीशु री लाश लैई, अतै यहूदी री दवाणें री रिता रै अनुसार तैसियो सुगन्ध द्रव्य सोगी कफणा मन्ज लपेटू।
\v 41 तैहा जगह जैड़ी यीशु क्रुस पुर चढाऊँरा थू, अक्क बगीचा थू, अतै तैस बगीचे मन्ज अक्क नोई कब्र थी जैत मन्ज कोई भी ना रखूरा थू।
\v 42 ठेरैतायें यहूदी री तैयारी रै धैड़ै री बजह थऊँ तियें यीशु जो तैत मन्ज ही रखू, क्ओकि सो कब्र नेड़ै थी।
\c 20
\s खाली क्रब
\p
\v 1 हप्ते रै पैहलै धैड़ै मरियम मगदलीनी भ्यागा ही नैहरै मन्ज कब्र बलै आई, अतै नड्डा जो कब्रा थऊँ घिरूरा हेरू।
\v 2 ता सो दौड़ी करी शमौन पतरस अतै तैस दुये चेलै सोगी जैड़ा यीशु रा प्यारा थू, इच्ची करी बलु, "सो प्रभु जो कब्रा थऊँ कड्डी लैई गै हिन, अतै असियो ना पता कि तैसियो कड्डी रखी दिता हा।"
\v 3 ता पतरस अतै दुआ चेला कब्रा री कनारी चलै।
\v 4 सो सोगी सोगी दौडू करदै थियै, पर दूआ चेला पतरस थऊँ अगो चलीकरी कब्र मन्ज पैहलै पूजु;
\v 5 अतै टेक्किकरी औढ़ण पैऊँरै हेरै, तांभी सो अन्दर ना गो।
\v 6 ता शमौन पतरस तसेरै पिचो पिचो पूजु ता, कब्रा मन्ज अन्दरा जो गो अतै तिनी औढ़ण पैऊँरै हेरै;
\v 7 अतै सो परना जैड़ा तसेरै मुन्डा सोगी बनुरा थू, औढ़णा सोगी ना पर अलग जगह लपेटी के थैऊँरा हेरू।
\v 8 ता दूआ चेला भी जैड़ा कब्रा पुर पैहलै पूजुरा थू, अन्दर गो अतै हेरीकरी वसवास करू।
\v 9 यह ता हालि तिकर पवित्रग्रन्था री गल्ल ना समझे थियै कि तैसियो मरी के जी भूणा भोला।
\v 10 ता यह चेलै अपणै घरा जो फिरी गै।
\s मरियम मगदलीनी जो दर्शन दिणा
\r (मत्ती 28:9,10; मरकुस 16:9-11)
\p
\v 11 पर मरियम रूंदी कब्रा रै नेडै ही बाहर खड़ी रैही, अतै रूंदै रूंदै कब्रा री कनारी टेक्किकरी हेरू,
\v 12 ता दोई स्वर्गदूत चमकदै औढ़ण लाऊरै अक्की जो सराणें अतै दूये जो पैरा री कनारी बैहुरै हेरू, जैड़ी यीशु री लाश लखुरी थी।
\v 13 तियें तैहा जो बलु, "हे जनानीये, तू क्ओ रौऊँ करदी हा?" तैहै तिआं सितै बलु, "सो मेरै प्रभु जो चूक्की लैई गै हिन अतै अऊँ ना जाणदी कि तैसियो कड्डी रखूरा हा।"
\v 14 यह बली करी सो पचुउँ मुड़ी अतै तैहे यीशु जो खडुरै हेरू, पर पच्छैणी ना पाई की यीशु हा।
\v 15 यीशुऐ तैहा जो बलु, "हे जनानीये, तू क्ओ रूंदी हा? कसियो तोपदी हा?" तैहे माली समझीकरी तैस सोगी बलु, "हे महाराज, अगर तैंई तैसियो चूक्कि लैऊँरा हा ता मिन्जो दस्सी दे कि तैसियो कड्डी रखुरा हा, अतै मूँ सो लैई गाणा।"
\v 16 यीशुऐ तैहा सोगी बलु, "मरियम!" तैहे पिचो मुड़ीकरी तैस सोगी इब्रानी बोली मन्ज बलु, "रब्बूनी!" मतलब 'हे गुरू'।
\v 17 यीशुऐ तैहा सोगी बलु, "मिन्जो मत छू, क्ओकि अऊँ हालि तिकर पिता बलै ऊपर ना गच्छुरा हा, पर मेरै भाई बलै गिच्चीकरी तिआं सितै बली दे, कि अऊँ अपणै पिता अतै तुन्दै पिता, अतै अपणै प्रमात्मै अतै तून्दै प्रमात्मै बलै ऊपर चलुरा हा।"
\v 18 मरियम मगदलीनी गिच्चीकरी चेलै जो दस्सु, "मैंई प्रभु जो हेरू हा, अतै तिनी मिन्जो सोगी यह गल्ला करी।"
\s चेलै जो दर्शन
\r (मत्ती 28;16-20; मरकुस 16:14-18; लूका 24:36-49)
\p
\v 19 तैस धैड़ै ही जैड़ा हप्तै रा पैहला धैडा थू, सझां रै टैमै जैड़ी चेलै थियै तिंयै तैड़ीया रै दार यहूदी रै डरा रै बन्द करूरै थियै, तैहणै यीशु आ अतै तंयारै मन्जै खड़ी करी तिआं सितै बलु, "तुसियो शान्ति मुळा।"
\v 20 यह बली करी अपणा हथ्थ अतै अपणी परहि तिआं जो दस्सी। ता चेलै प्रभु जो हेरी करी खुश भुच्ची गै।
\v 21 यीशुऐ फिरी तिआं सोगी बलु, "तुसियो शान्ति मुळा; जियां पितै मिन्जो भैजुरा, तिआं ही अऊँ भी तुसियो भैजदा।"
\v 22 यह बलीकरी तिनी तिआं पुर फूक मारी अतै तिआं सितै बलु, "पवित्र आत्मा लेआ।
\v 23 जंयारै पाप तुहै माफ करलै, सो तिआं तायें माफ भूच्ची गै; जैसरै तुहै रखै, सो रखी गै हिन।"
\s थोमा जो दर्शन
\p
\v 24 पर बारह मन्ज अक्क, मतलब थोमा जैसियो दिदुमुस बलदै थियै, जैहणै यीशु आ थू ता सो तिआं सोगी ना थू।
\v 25 जैहणै होर चेलै तैस सोगी बलणा लगै "अहै प्रभु जो हेरू हा," ता तिनी तिआं सितै बलु, "जैहणै तक अऊँ तसेरै हथ्था मन्ज मेखा रै भोक्क ना हेरी लैऊँ, अतै तिआं मेखा रै भोक्का मन्ज अपणी उँगली ना पाई लैऊँ, अतै तसेरी परहि मन्ज अपणा हथ्थ ना पाई लैऊँ, तैहणै तक मूँ वसवास ना करना।"
\p
\v 26 अठह धैड़ै बाद तसेरै चेलै फिरी घरा अन्दर थियै, अतै थोमा भी तिआं सोगी थू; अतै दार बन्द थियै, ता यीशु आ अतै तंयारै मन्जै खड़ीकरी बलु, "तुसियो शान्ति मुळा।"
\v 27 ता तिनी थोमा सोगी बलु, "अपणी उँगळी ऐड़ी लैई करी मेरा हथ्था जो हेर अपणा हथ्थ लैई करी मेरी परहि मन्ज पा, अतै अविश्वासी ना पर विश्वासी बण।"
\v 28 यह हुणीकरी थोमे जवाव दिता, "हे मेरै प्रभु, हे मेरै प्रमात्मा !"
\v 29 यीशुऐ तैस सोगी बलु, "तैंई मिन्जो हेरूरा हा, कै ठेरैताये वसवास करू हा? धन्य सो हिन जियें विना हेरै वसवास करू।"
\s ऐहा कताबा रा उद्देश्य
\p
\v 30 यीशुऐ होर भी मतै सारै नशाण चेलै रै सामणैं दसै, जेड़ै ऐस कताबा मन्ज लिखुरै ना हिन;
\v 31 पर यह ठेरैताये लिखे हिन कि तुहै वसवास करन कि यीशु ही प्रमात्मै रा पुत्र यीशु मसीह हा, अतै वसवास करी के तसेरै नां सितै जिन्दगी पान।
\c 21
\s तिबिरियास झीला रै कनारै चेलै जो दर्शन
\p
\v 1 इन्या गल्ला थऊँ बाद यीशुऐ अपणै आपा जो तिबिरियास झीला रै कनारै चेलै पुर अपणै आपा जो प्रकट करू, अतै ऐस ही तरीकै सितै प्रकट करू।
\v 2 शमौन पतरस, अतै थोमा जैसियो दिदुमुस बलदै थियै, अतै गलील रै काना नगर रा नतनऐल, अतै जबदी रै पुत्र, अतै तसेरै चेलै मन्ज दोई होर जिणै किठूरै थियै।
\v 3 शमौन पतरसे तिआं सोगी बलु, "अऊँ मछली पकडणा चलू हा।" तियें तैस सोगी बलु, "अहै भी तिजो सोगी चलदै।" ता सो सब किश्ती पुर चढ़ी गै, पर तैहा राती तिआं जो कुछ ना मुळू।
\p
\v 4 भ्याग भून्दै ही यीशु किनारै पुर इच्ची खडू; ता चेलै ना पच्छैणु कि यह यीशु हा।
\v 5 ता यीशुऐ तिआं सोगी बलु, "हे बच्चैओ, कै तुसु बलै कुछ मछली हिन?" तियें जवाव दिता, "ना।"
\v 6 तिनी तिआं सोगी बलु, "किश्ती रै सजै कनारी जाल पा ता मुळणी हिन।" ता तियें जाल पाऊ, अतै मती मछली री बजह थऊँ जाला जो खिंज्जी ना सके।
\v 7 ता तिनी चेलै जैस सोगी यीशु प्यार रखदा थू, पतरसा सोगी बलु, "यह ता प्रभु हा !" शमौन पतरसे यह हुणीकरी कि यह प्रभु हा, कमर मन्ज परना कसी लैऊँ, क्ओकि सो नंगा थू, अतै झीला मन्ज छाळ लाई दिती।
\v 8 पर होर चेलै किश्ती पुर मछली सितै भरूरा जाल खिंजदै आऐ, क्ओकि सो किनारै थऊँ बड़ी दुर ना थियैं, पर कोई दोई सौ हथ्था पुर थियै।
\p
\v 9 जैहणै सो किनारै पुर ओसे ता तियें कोयले री अग अतै तैत पुर मछली रखुरी अतै रोटी हेरी।
\v 10 यीशुऐ तिआं सोगी बलु, "जैड़ी मछली तुहै हबजु पकड़ी हिन, तिआं मन्ज कुछ लैई के अईआ।"
\v 11 ता शमौन पतरसे किश्ती पुर चढ़ी करी अक्क सो त्रियुन्जा बड़ी मछली सितै भरूरा जाल किनारै मन्ज खिंजू, अतै ऐतणी मछली भूणै पुर भी जाल ना फटू।
\v 12 यीशुऐ तिंया सोगी बलु, "अईआ, खाणा खान्दै।" चेलै मन्ज कसियो हिम्मत ना भुई कि तैस थऊँ पुछन, "तू कुण हा?" क्ओकि सो जाणदै थियै कि यह प्रभु ही हा।
\v 13 यीशु आ अतै रोटी लैईकरी तिआं जो दिती, अतै तिआं ही मछली भी।
\v 14 यह त्रि बरी हा कि यीशु मरी करी जी उठणे बाद चेलै जो हूजु थू।
\s यीशु अतै पतरस
\p
\v 15 खाणै थऊँ बाद यीशुऐ शमौन पतरस सितै बलु, "हे शमौन, यहून्ना रै पुत्र, कै तू ईंया थऊँ बदिकरी मिन्जो सितै प्यार रखदा?" तिनी बलु, "हाँ, प्रभु; तू ता जाणदा हा कि अऊँ तिजो सोगी प्यार रखदा।" ता तिनी बलु, "मेरी भैड़ा जो चरा।"
\v 16 तिनी फिरी दूई बरी बलु, "हे शमौन, यहून्ना रै पुत्र, कै तू मिन्जो सोगी प्यार रखदा ?" तिनी तैस सोगी बलु, "हाँ, प्रभु; तू जाणदा हा कि अऊँ तिजो सोगी प्यार रखदा।" तिनी तैस सोगी बलु, "मेरी भैड़ा री रखवाळी कर।"
\v 17 तिनी त्रि बरी तैस सोगी बलु, "हे शमौन, यहून्ना रै पुत्र, कै तू मिन्जो सोगी प्यार रखदा ?" पतरस उदास भूच्ची गो कि तिनी त्रि बरी ऐसा बलु हा, "कै तू मिन्जो सोगी प्यार रखदा हा ?" तिनी बलु, "हे प्रभु, तू ता सब कुछ जाणदा हा; तू यह जाणदा हा कि अऊँ तिजो सोगी प्यार रखदा।" यीशुऐ तैस सोगी बलु, "मेरी भैड़ा जो चरा।
\v 18 अऊँ तिजो सोगी सच सच बलदा हा, जैहणै तू जवान थू ता अपणी कमरा बनीकरी जैड़ी चाहन्दा थू तैड़ी फिरदा थू; पर जैहणै तूद बुढै भूणा ता अपणै हथ्थ फैलाणै हिन, अतै दूये तेरी कमरा बनीकरी जैड़ी तूद ना चाहणा तैड़ी तैस लैई गाणा।"
\v 19 तिनी ईयां गल्ला थऊँ यह ईशारा करू कि पतरसा किनी मौती सितै प्रमात्मै री जय जयकार करनी हा। अतै तैहणै तिनी तैस सोगी बलु, "मेरै पिचो चली पे।"
\s यीशु अतै तसेरा प्यारा चेला
\p
\v 20 पतरसे मुड़ीकरी तैस चेलै जो पचँऊ इन्दै हेरू, जैस सोगी यीशु प्यार रखदा थू, अतै जिनी खान्दै टैमै तसेरी छाती री कनारी झूकीकरी पुछु थू, "हे प्रभु, तेरा पकडाणैवाला कुण हा?"
\v 21 तैसियो हेरीकरी पतरसे यीशु सोगी बलु, "हे प्रभु, सेरा कै हाल भोला ?"
\v 22 यीशुऐ तैस सोगी बलु, "अगर अऊँ चाँऊ कि सो मेरै ईणै तक रूकी रेय्आ, ता तिजो ऐत थऊँ कै ? तू मेरै पिचो चली पे।"
\v 23 ठेरैतायें भाई मन्ज यह गल्ल फैली गई कि तैस चेलै ना मरणा; तांभी यीशुऐ तैस सोगी यह ना बलु कि तैस ना मरणा, पर यह कि "अगर अऊँ चाँऊ कि सो मेरै ईणै तक रूकी रेय्आ, ता तिजो ऐत थऊँ कै ?"
\s उपसंहार
\p
\v 24 यह सो ही चेला हा जैड़ा ईयां गल्ला री गवाही दिन्दा हा अतै जिनी ईयां गल्ला जो लिखु हा, अतै अहै जाणदै हिन तसेरी गवाही सच्ची हा।
\v 25 होर भी मतै कम हिन, जेड़ै यीशुऐ करूरै; अगर सो अक्क अक्क करी के लिखिन्दै ता अऊँ समझदा कि जैड़ी कताबा लिखिन्दी सो ऐस संसारा मन्ज भी ना समांदी।
