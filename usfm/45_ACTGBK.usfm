\id ACT Gaddi Bible
\ide UTF-8
\rem Copyright Information: Creative Commons Attribution-ShareAlike 4.0 License
\h चेलै रै कम
\toc1 चेलै रै कम
\toc2 चेलै रै कम
\mt1 Acts
\mt1 चेलै रै कम
\is भूमिका
\ip प्रेरितों रै कमा रा वर्णन लूका रचित सुसमाचार थंऊ अगो रा वर्णन हा। ठेरा खास मकसद यह दसणा हा कि यीशु रै शुरू रै अनुयायिऐ पवित्र आत्मा री अगुवाई मन्ज, यीशु रै वारै मन्ज सुसमाचार जो “यरूशलेम अतै सब यूहदिया अतै सामरिया मन्ज, अतै पृथ्वी रै छोर तक” (1:8) किंया फैलाऊ। यह मसीही अन्दोलन रा विवरण हा जैड़ा यहूदी मणु मन्ज शुरू भुआ अतै वदि करी पुरै संसारा रै मणु रा वस्वास वणी गो। लेखक ऐसा गल्ला रा भी ध्यान रखदा कि तसेरै पढ़णै वाळै यह पक्का भूच्ची गच्छा कि मसीही मणु रोमी साम्राज्य तांये अक्क विद्रोही राजनैतिक शक्ति ना थिये, अतै मसीही वस्वास यहूदि धर्म री पूर्ति थू।
\ip प्रेरितों रै कमा री कताबा जो त्राई हेस्सै मन्ज बण्ड़ी सकदै हिन्न, जैड़ी लगातार वढ़दी जगह जो दसदी हा जैत मन्ज यीशु मसीह रा सुसमाचार प्रचार करया गो अतै कलीसिया स्थापित करी गई: 1) यीशु जो स्वर्ग गाणै थंऊ बाद यरूशलेम मन्ज मसीही आन्दोलन री शुरूआत; 2) पलस्तीन मन्ज होरी जगह मन्ज भी प्रचार; अतै 3) भूमध्य सागर रै देशा मन्ज रोम तक ठेरा प्रसार।
\ip प्रेरितों रै कमा री अक्क खास विशेषता हा पवित्र आत्मा री क्रियाशीलता। सो पिन्तेकुस्त रै धैड़ै यरूशलेम मन्ज इक्कट्ठै वस्वासी पुर बड़ी सामर्थ्य सोगी उतरदा हा, अतै ऐसा कताबा मन्ज लिखुरी घटना रै दौरान कलीसिया अतै तठेरै अगुवे रा मार्गदर्शन करदा अतै तिन्या जो सामर्थ्य प्रदान करदा। प्रेरितों रै कमा मन्ज दितुरै उपदेशा मन्ज कई उपदेशा मन्ज मसीही संदेश रा सार प्रस्तुत करूरा हा, अतै ऐत मन्ज लिखुरी घटना वस्वासी री जिन्दगी मन्ज अतै कलीसिया री सहभागिता मन्ज एस संसारा री सामर्थ्य जो प्रगट करती हिन्न।
\iot रूप-रेखा :
\io1 गवाही तांये तैयारी 1:1-26
\io1 क. यीशु री लास्ट आज्ञा अतै प्रतिज्ञा 1:1-14
\io1 ख. यहूदा रा उत्तराधिकारी 1:15-26
\io1 यरूशलेम मन्ज गवाही 2:1-8:3
\io1 यहूदिया अतै सामरिया मन्ज गवाही 8:4-12:25
\io1 पौलुस रा सेवाकार्य 13:1-28:31
\io1 क. पैहली प्रचार-यात्रा 13:1-14:28
\io1 ख. यरूशलेम मन्ज सम्मेलन 15:1-35
\io1 ग. दूई प्रचार-यात्रा 15:36-18:22
\io1 घ. त्रि प्रचार-यात्रा 18:23-21:16
\io1 ङ. यरूशलेम, कैसरिया अतै रोम मन्ज बन्दी पौलुस 21:17-28:31
\c 1
\s परिचय
\p
\v 1 हे थियुफिलुस, मैंई अपणी पैहली कताब तिंआं सबी गल्ला रै बारै मन्ज लिखुरीआ जैड़ी यीशु शुरू थऊँ असिओ करदा अतै संखादा रैऊं,
\v 2 तैस धैड़ै तक जैहणै तक सो तिंआं चेलै जो जिंआं जो तिनी चुनुरा थु पवित्र आत्मा रा हूक्म दी करी ऊपर ना उठाया गो।
\v 3 तिनी दुख उठाणे थऊँ बाद वडै पक्के तरीकै तिंआं पुर अपणै आपा जो जिन्दा दसुरा, अतै चाळी धैड़ै तक सो तिंआं जो हुजदा रैऊरा, अतै प्रमात्मै रै राज्य री गल्ला करदा रैऊरा।
\v 4 अतै तिंआं सोगी मुळी करी तिंआं जो आज्ञा दितुरी हा कि “यरूशलेम जो ना छड़न, पर पिते री तैहा प्रतिज्ञा रै पुरै भूणै री भाळ करदै रेय्आ, जठेरी चर्चा तुहै मिन्जो थऊँ हुणुरी हा।
\v 5 क्ओकि यूहन्ने ता पाणी रा बपतिस्मा दितुरा पर थोड़ै धैड़ै बाद तुसु प्रवित्र आत्मा रा बपतिस्मा पाणा।”
\s यीशु रा स्वर्गारोहण
\p
\v 6 ता तिन्ये इक्टठै भूच्ची करी तैस थऊँ पुछु, “हे प्रभु, कै तुसु हवजू ही इस्त्राएल जो राज्य फेरी दिणा?”
\v 7 तिनी तिंआं सितै बलु, “तैस टैंमा अतै काल जो जानणा, जैडा पिते रै हथ्था मन्ज हा तुन्दा कम निय्आ।
\v 8 पर जैहणै पवित्र आत्मा तुसु पुर ईणा ता तुसु सामर्थ्य पाणा; अतै यरूशलेम अतै पुरै यहूदीया अतै सामरिया मन्ज, अतै पृथ्वी रै अन्त तक मेरै गवाह भूणै।”
\v 9 यह वलदै वलदै सो उपर चुकी लैऊ, अतै बदळे सो तंयारी हाख्री थऊँ लुकाई पाऊ।
\v 10 तसेरै गान्दै जैहणै सो अम्बरा री कनारी हेरू करदै थियै, ता दोई मणु सफेद कपड़ै लाऊरै तिंआं वळै ईच्ची खड़ीये,
\v 11 अतै तिंआं सितै बलु, “हे गलीली मणुओ, तुहै क्ओ खड़ी करी अम्बरा री कनारी हेरू करदै हिन? यह यीशु, जैडा तुन्दै नैड़ै थऊँ स्वर्गा जो चुकी लैऊ हा, जैस तरीकै तुहै यह स्वर्गा जो गान्दा हेरू हा तैस तरीकै ऐस फिरी ईणा।”
\s मत्तियाह जो यहूदा री जगह
\p
\v 12 जैहणै सो जैतून नां रै पहाड़ा थऊँ जैडा यरूशलेम रै नेडै अक्क सब्त रै धैड़ै तक दूर हा, यरूशलेम जो फिरी आये।
\v 13 जैहणै सो तैड़ी पुजै ता सो अटारी पुर गै, जैड़ी पतरस, यूहन्ना, याकूब, अन्द्रियास, फिलिप्पुस, थोमा, बरतुल्मै, मत्ती, हलफई रा पुत्र याकूब, शमौन जेलोतेस अतै याकूब रा पुत्र यहूदा रहन्दै थियै।
\v 14 यह सब तसेरै भाई, यीशु री मोँआ अतै कई होर जनानी सोगी अक्क चित भूच्ची करी प्रार्थना मन्ज लगी रैह।
\v 15 ता पतरस तिंआं लगभग अक्क सो वीह मणु रै मन्जै खड़ी करी बलणा लगा,
\v 16 “हे भाईओ, जरूरी थू की पवित्र ग्रन्था रा लिखुरा पुरा भोआ जैडा पवित्र आत्मा दाऊद रै मूँहा थऊँ यहूदा रै वारै मन्ज, पैहलै ही दस्सी दितुरा थु, जैडा यीशु जो पकड़ाणै वाळा रा अगुवा थु।
\v 17 क्ओकि सो ता असु मन्ज ही गिनी गो हा, अतै एहा सेवकाई मन्ज सहभागी भी भुआ।
\v 18 (तिनी अर्धम री कमाई सितै बगड़ी खरीदी लैई, अतै मूण्ड़ा रै भारै पैऊ हा अतै तसेरा पेट फटी गोआ अतै तसेरी सब आन्तड़ी नकैई गई हिन।
\v 19 ऐहा गल्ला जो यरूशलेम रै सब रैहणै वाळै जाणी गै, ऐड़ि तक कि तैसा बगड़ी रा नां तसेरी बोली मन्ज ‘हकलदमा’ मतलव ‘खूना री बगड़ी’ पैई गो।)
\v 20 भजन संहिता मन्ज लिखुरा,
\q1 ‘तसेरा घर उजड़ी गच्छा,
\q2 अतै तैत मन्ज कोई ना बसा,’
\q3 अतै तसेरी जगह कोई होर लैई लेय्आ।’
\v 21 ठेरैतांये जैतनै धैड़ै तक प्रभु यीशु असु सोगी इन्दा गान्दा रैऊ मतलव यूहन्ना रै बपतिस्मा थऊँ लैई करी तैसिओ इन्दै सामणै ऊपर चुकणै तक जेड़ै मणु बराबर असु सोगी रैह।
\v 22 ठीक ता यह हा कि तिंआं मन्ज अक्क मणु अस्सु सोगी तसेरै जी भूणै थऊँ बादा रा गवाह भूच्ची गच्छा।”
\v 23 ता तिन्ये दूँ जिणा जो खड़ेरू, अक्क यूसुफ जैसिओ बरसबा भी बलदै थियै, जैसेरा दूआ नां यूसतुस हा, अतै दूँआ मत्तिंआह जो,
\v 24 अतै यह प्रार्थना करी, “हे प्रभु, तु जैडा सबी रै मना जो जाणदा, यह प्रकट कर कि इन्या दूनी मन्ज तैंई कसिओ चुनु हा,
\v 25 ताकि ऐह तैहा सेवकाई अतै प्रेरिताई री जगह लैई सकन जैतिओ यहूदा छड़ी करी अपणी जगह जो गच्छुरा हा।”
\v 26 ता तिन्ये तंयारै बारै मन्ज चिट्ठी पाई, अतै चिट्ठी मन्ज मत्तिंआह रा नां निकळू। ता सो तिंआं ग्यारह सोगी गिणु।
\c 2
\s पवित्र आत्मा उतरू
\p
\v 1 जैहणै पिन्तेकुस्त रा धैड़ा आ, ता सो सब अक्की जगह इकट्ठै थियै।
\v 2 अकदम अम्बरा थऊँ बड़ी आँधी री आबाज आई, अतै पुरा घर जैड़ी सो बैहुरै थियै, हिली गो।
\v 3 अतै तिंआं जो अग्गी साईयें जिभा निकळदी हुजी अतै तिंआं मन्ज सबी पुर इच्ची रूकी।
\v 4 सो सब पवित्र आत्मा मन्ज भरी गै, अतै जिंआं आत्मे तिंआं जो बलनै री सामर्थ्य दिती, सो अलग अलग बोली बलना लगी पै।
\p
\v 5 अम्बरा थलै री हर अक्क जाति थऊँ यहूदी भक्त यरूशलेम मन्ज ही रैऊ करदै थियै।
\v 6 जैहणै यह शब्द भुआ ता भीड़ किट्ठी गई अतै मणु ड़री गै, क्ओकि हर अक्क जो यह हुणु करदा थु कि यह सब इन्दी बोली बलु करदै हिन।
\v 7 यह सब हैरान अतै परैशान भूच्ची करी बलणा लगै, “हेरा, यह जैडा बलु करदै हिन कै यह सब गलीली न हिन?
\v 8 ता फिरी यह क्ओ असिओ अपणी अपणी जन्म भूमी री बोली हुणाऊ करदै ?
\v 9 अहै जेड़ै पारथी, मेदी, एलामी, मेसोपोटामिया, यहूदीया, कप्दूकिया, पुन्तुस, आसिया,
\v 10 फ्रूगिया, पंफूलिया, मिस्त्र अतै लीबिया देस जेड़ै कुरैने रै नेड़ै तेड़ै हिन, इन्या सबी देसा रै रैहणै बाळै अतै रोमी, प्रवासी,
\v 11 मतलब यहूदी मत धारणैवाळै, क्रैती अतै अरबी भी हिन, पर अपणी अपणी बोली मन्ज इन्या थऊँ प्रमात्मै रै कमा री चर्चा हुणु करदै हिन।”
\v 12 अतै सो सब हैरान भूए अतै ड़री करी अक्की दूये सोगी बलणा लगै, “यह कै लगुरा भूणा?”
\v 13 पर होर मजाक उडाणा लगै, “ऐह ता शराबा रै नशे मन्ज चूर हिन।”
\s पतरस रा भाषण
\p
\v 14 ता पतरस तिंआं ग्यारह सोगी खड़ी गो अतै जोरा सितै बलणा लगा, “हे यहूदी अतै हे यरूशलेम मन्ज रैहणैवाळैओ, यह जाणी लेय्आ, अतै कन लाई मेरी गल्ला हुणा।
\v 15 जिंआं तुहे समझु करदै हिन कि यह मणु नशे मन्ज हिन, पर ना हिन, क्ओकि हालि ता धैड़ा चढुरा।
\v 16 पर यह सो गल्ल हा कि, जैडा योएल भविष्यवक्ते बलुरी थी:
\q1
\v 17 ‘प्रमात्मा ईंआ बलदा, कि लास्ट रै धैड़ै मन्ज ईंआ भूणा कि
\q2 मूँ अपणा आत्मा सबी जो दिणा,
\q1 अतै तुन्दै दब्बु कुल्ळी सबी भविष्यवाणी करनी,
\q2 अतै तुन्दै जवान मणु दर्शन हेरनै,
\q3 अतै तुन्दै स्याणै सुपनै हेरनै।
\q1
\v 18 बल्कि मूँ अपणै नौकरा-नौकराणी जो भी अपणी आत्मा दिणिआ अतै
\q2 तिंआं भी भविष्यवाणी करनी हा।
\q1
\v 19 अतै मूँ ऊपर अम्बरा पुर नौखे कम अतै धरती पुर चिन्ह्
\q2 मतलब खून, अग्गी, अतै धूंऐ रै बदळ दसणै हिन।
\q1
\v 20 प्रभु रै महान अतै तेजस्वी धैड़ै ईणै थऊँ पैहलै सुरज नैहरा
\q2 अतै चद्रमां खूना साईयें भूच्ची गाणा।
\q1
\v 21 अतै जैस कसी प्रभु रा नां लैणा,
\q2 तैस उद्धार पाणा।’
\p
\v 22 “हे इस्त्राएलीओ, यह गल्ला हुणा: यीशु नासरी अक्क मणु थु जैसेरा प्रमात्मै री तरफा थऊँ भूणै रा सवूत तिंआं सामर्थ्य रै कमा अतै हैरान करनै वाळै कमा मन्ज हुजदा, जेड़ै प्रमात्मै तुन्दै मन्जै तसेरै जरिये करै जैतिओ तुहै अप्पु ही जाणदै हिन।
\v 23 तैस यीशु जो, जैडा प्रमात्मै री ठहराऊरी योजना अतै पैहलै रै ज्ञाना रै अनुसार पकड़ाऊ, तुहै अधर्मी रै हथ्थै क्रूस पुर चढ़ाईकरी मारी दिता।
\v 24 पर तैसिओ ही प्रमात्मै मौती रै बन्धना थऊँ छुड़ाकरी जियाऊँ; क्ओकि यह अनहोना थू कि सो मौती रै वशा मन्ज रैहन्दा।
\v 25 क्ओकि दाऊद तसेरै बारै मन्ज बलदा;
\q1 ‘अऊँ प्रभु जो सदा अपणै सामणै हेरदा रैऊं
\q2 क्ओकि सो मेरै सज्जै कनारै हा,
\q3 ताकि अऊँ कदि डगमगाई ना गच्छु।
\q1
\v 26 ऐसा वजह थऊँ ही मेरा मन खुश हा,
\q2 अतै मेरी जीभ मगन हा;
\q3 बल्कि मेरा पुरा शरीर आशा मन्ज बणी रैहणा।
\q1
\v 27 क्ओकि तूद मेरै प्राण अधोलोक मन्ज ना छड़णै,
\q2 अतै ना अपणै प्रवित्र जना जो हढ़णा दिणा।
\q1
\v 28 तैंई मिन्जो जिन्दगी रा रस्ता दस्सुआ,
\q2 तुद मिन्जो अपणै दर्शन रै द्दारा आनन्द सोगी भरी दिणा।’
\p
\v 29 “हे भाईओ, अऊँ कुलपति दाऊद रै वारै मन्ज तुसु सोगी हिम्मत सोगी बली सकदा कि सो मरी गो अतै दवाई भी दिता अतै तसेरी कब्र अज भी हा।
\v 30 सो भविष्यवक्ता थू, सो जाणदा थु कि प्रमात्मै मिन्जो सोगी कसम खाऊरी हा कि मूँ तेरै खानदाना थऊँ अक्की मणु जो तेरै सिंहासना पुर बहालना;
\v 31 तिनी भूणै वाळी गल्ला जो पैहलै ही हेरी करी मसीह रै वारै मन्ज भविष्यवाणी करूरी थी, ना ता तसेरा प्राण अधोलोक मन्ज रैहणा ना तसेरा शरीर सढ़णा।
\v 32 ऐस ही यीशु जो प्रमात्मै जिआऊरा, जठेरै अहे सब गवाह हिन।
\v 33 ऐस तरीकै प्रमात्मै रै सज्जे हथ्था थऊँ सवी थऊँ उचा पद पाई करी, अतै पिते थऊँ सो पवित्र आत्मा पाईकरी जठेरी प्रतिज्ञा करूरी थी, तिनी यह डोळी दिता हा जैडा तुहै हेरदै अतै हुणदै हिन।
\v 34 क्ओकि दाऊद ता स्वर्गा जो ना चढु; पर सो अप्पु बलदा,
\q1 ‘प्रभुऐ मेरै प्रभु सोगी बलुरा, मेरै सज्जै कनारै बैह,
\q2
\v 35 जैहणै तक कि अऊँ तेरै बैरी जो
\q3 तेरै पैरा थला री चौकी ना करी दिच्छु।’
\p
\v 36 ता इस्त्राएल रा पुरा घराना पक्कै तरीकै यह जाणी लेय्आ कि प्रमात्मै तैस ही यीशु जो जैसिओ तुहै क्रूस पुर चढ़ाऊरा, प्रभु ही ठहराऊरा अतै मसीह भी।”
\p
\v 37 ता हुणनै वाळै रै ह्रदय छिदी गै, अतै सो पतरस अतै वाकि चेलै थऊँ पुछणा लगै, “हे भाईओ, अहै कै करन?”
\v 38 पतरसे तिंआं सोगी बलु, “मना फेरा, अतै तुसु मन्ज हरेक अपणै अपणै पापा री माफी तांये यीशु मसीह रै नां रा बपतिस्मा लेय्आ; ता तुसु पवित्र आत्मा रा दान पाणा।
\v 39 क्ओकि प्रतिज्ञा तुहै, अतै तुन्दी औलादी, अतै तिंआं सब दूर-दूर रै मणु तांये भी हा जिंआं जो प्रभू इन्दै प्रमात्मै अप्पु बलै हैदणा।”
\v 40 तिनी होर भी मती गल्ला थऊँ गवाई दि करी समझाऊ कि अपणै आपा जो ऐहा टेढ़ी जाति थऊँ वचा।
\v 41 ता जिन्ये तसेरा वचन ग्रहण करू तिन्ये बपतिस्मा लैऊ; अतै तैस ही धैड़ै त्राई हजार मणु रै लगभग तिंआं मन्ज शामल भूच्ची गै।
\v 42 अतै सो चेलै जो शिक्षा पाणा, संगति रखणा, रोटी तोड़णा, अतै प्रार्थना करनै मन्ज लगी रैह।
\s वसवासी री संगति
\p
\v 43 सबी मणु पुर ड़र छाई गो, अतै मतै सारै कम नौखे कम अतै चिन्ह् चेलै थऊँ प्रकट भून्दै थियै।
\v 44 सब वसवास करनै वाळै ईकठ्ठै रैहन्दै थियै, अतै तंयारी सब चिजा मिलेजुलै री थी।
\v 45 सो अपणी अपणी जायदाता अतै समाना बेची-बेचीकरी जैसिओ जिंआं जरूरत भून्दी थी बण्ड़ी दिन्दै थियै।
\v 46 सो रोज अक्क मन भूच्ची करी मंदरा मन्ज इकठ्ठै भून्दै, अतै घर-घर रोटी त्रोड़दै अतै खशी अतै मना री सीधाई सोगी खाणा खान्दे थियै,
\v 47 प्रमात्मै री स्तुति करदै थियै, अतै सब मणु तिंआं थऊँ खुश थियै: अतै जैडा उद्धार पान्दै थियै, तिंआं जो प्रभु रोज तिंआं मन्ज शामळ करी दिन्दा थू।
\c 3
\s लंगड़े भिखारी जो ठी करना
\p
\v 1 पतरस अतै यूहन्ना त्रिये पैहरै प्रार्थना रै टैमै मन्दरा जो चलुरै थियै।
\v 2 अतै मणु अक्क जन्मा थऊँ लंगड़े जो लैईणा लगुरै थियै, जैसिओ सो रोज मन्दरा रै तैस द्धारा वलै वहालदै थियै जैस द्धारा जो ‘सुन्दर’ बलदै थियै, ताकि सो ईणै गाणै बाळै थऊँ भीख मँगदा रेय्आ।
\v 3 जैहणै पतरस अतै यूहन्ना जो तिनी मन्दरा मन्ज गान्दै हेरू, ता तिनी तिंआं थऊँ भीख मँगी।
\v 4 पतरस अतै यूहन्ना तसेरी कनारी ध्यान दी करी बलु, “इन्दी कनारी हेर!”
\v 5 ता सो तिंआं थऊँ कुछ मुळणै री उम्मीद मन्ज तंयारी कनारी हेरना लगा।
\p
\v 6 ता पतरसे बलु, “चाँदी अतै सोना ता मिन्जो बलै निय्आ, पर जैडा मिन्जो बलै हा सो तिजो दिन्दा; यीशु मसीह नासरी रै नां सितै चल फिर।”
\v 7 ता तिनी तसेरा सज्जा हथ्थ पकड़ी करी तैसिओ उठालू; अतै झट तसेरै पैरा अतै घुटणै मन्ज जोर चली आ।
\v 8 सो उटकी करी खड़ी गो अतै चलना फिरना लगा; अतै चलदा अतै कूददा, अतै प्रमात्मै री स्तुति करदा तिंआं सोगी मन्दरा जो गो।
\v 9 सब मणुऐ तैसिओ चलदै फिरदै अतै प्रमात्मै री स्तुति करदै हेरी करी,
\v 10 पच्छैणी लैऊ कि यह सो हा जैडा मन्दरा रै ‘सुन्दर’ द्धारा बलै बैही करी भीख मँगदा थू; अतै यह गल्ला थऊँ जैड़ी तैस सोगी भूई थी सो बड़ै हैरान परैशान भूए।
\s मन्दरा मन्ज पतरसा रा भाषण
\p
\v 11 जैहणै सो पतरस अतै यूहन्ना जो पकडी करी चलुरा थु, ता सब मणु बड़ै हैरान भूची करी तैस ओसारै तक दौड़ी आए, जैडा सुलेमान रा थू,
\v 12 यह हेरी करी पतरस मणु सोगी बलणा लगा, “हे ईस्त्राएलियो, तुहे ऐस मणु पुर क्ओ शक करदै हिन, अतै इन्दी कनारी क्ओ ऐस तरीकै हेरू करदै हिन जिंआं कि अहै अपणी सामर्थ्य अतै भक्ति सोगी ऐसिओ चलणै-फिरणै रै काबल बणाऊ हा।
\v 13 अब्राहम, इसहाक अतै याकूब रै प्रमात्मै, इन्दै बाप-दादे रै प्रमात्मै अपणै सेवक यीशु री महीमा करी हा, जैसिओ तुसै पकडाई दिता, अतै जैहणै पिलातुसै तैसिओ छड़ी दिणै रा विचार करू ता तुहै सबी रै सामणै तसेरा इन्कार करू।
\v 14 तुहै तैस पवित्र अतै धर्मी रा इन्कार करू, अतै विनती करी की अक्की हत्यारै जो तुसु तांये छड़ी देय्आ;
\v 15 अतै तुहै जिन्दगी रै कर्ता जो मारी दिता, जैसिओ प्रमात्मै मरूरै थऊँ जियाऊँ; अतै तुहै ऐसा गल्ला रै गवाह हिन।
\v 16 अतै तसेरै ही नां सितै तैस वसवासा री वजह थऊँ जैडा तसेरा नां पुर हा, ऐस मणु जो जैसिओ तुहै जाणदै हिन कि सामर्थ्य दिती हा। तैस ही वसवासे जैडा तैस पुर हा, ऐसिओ तुन्दै सामणै भला चंगा करी दिता हा।
\p
\v 17 “अबै हे भाईओ, अऊँ जाणदा कि यह कम तुहै अज्ञानता मन्ज करूरा, अतै तिंआं ही तुन्दै सरदारै भी करूरा।
\v 18 पर जिंआं गल्ला जो प्रमात्मै भविष्यवक्ते रै मूँहा थऊँ पैहलै ही दस्सी दितुरा थू, कि मसीह दु:ख उठाणा, अतै तिनी तिंआं ही पुरा करू।
\v 19 ठेरैतांये, मना जो फेरा अतै फिरी अईआ कि तुन्दै पाप मिटी गान, जैत थऊँ प्रभु रै सामणै तुसु तांये शान्ति रै धैड़ै ईन,
\v 20 अतै सो यीशु जो भैजा जैडा तुसु तांये पैहलै ही मसीहा ठहराऊरा हा।
\v 21 जरूरी यह हा कि स्वर्गा मन्ज तैस टैंमा तक रेय्आ जैहणै तक इन्या सबी गल्ला रा सुधार ना करी लेय्आ जठेरी चर्चा पुराणै टैंमा थऊँ भविष्यवक्ता रै मूँहा थऊँ करूरी हिन।
\v 22 जिंआं कि मूसा बलदा थू, ‘प्रभु प्रमात्मा तुन्दै भाई थऊँ तुसु तांये मिन्जो साईयें अक्क भविष्यवक्ता खड़ेरना, जैडा कुछ सो तुसु सोगी बला तसेरी हुणै।
\v 23 पर हरेक सो मणु जैडा तसेरी ना हुणला, मणु मन्ज नष्ट करया गाणा।
\v 24 अतै शमूएल थऊँ लैईकरी तसेरै बाद बाळै तक जितनै भी भविष्यवक्ते भूए तिन्ये सबीये इन्या धैड़ै रा सन्देश दितुरा हा।
\v 25 तुहै भविष्यवक्ता री औलाद अतै तैस वचना रै हक्कदार हिन, जेड़ै प्रमात्मै तुन्दै बापदादे सोगी करूरै हिन, जैहणै तिनी अब्राहम सोगी बलुरा, ‘तेरै खानदाना री वजह थऊँ पृथ्वी रै सब घराने आशिष पाणीआ।’
\v 26 प्रमात्मै अपणै सेवका जो चुकी करी पैहलै तुसु बलै भैजुरा, कि तुसु मन्ज हरेक जो तसेरी बुराई थऊँ फेरी करी आशिष देय्आ।”
\c 4
\s महासभा रै सामणै पतरस अतै यूहन्ना
\p
\v 1 जैहणै सो मणु सोगी यह कणैणा लगुरा थियै, ता याजक, मन्दरा रै सरदार अतै सदूकी तिंआं पुर चढ़ी आये।
\v 2 क्ओकि सो बड़ै गुस्सै भूच्ची गै क्ओकि सो मणु जो यीशु रै बारै मन्ज सखाणा अतै मरूरै थऊँ जी उठणे रै प्रचार करना लगुरै थियै।
\v 3 तिन्ये सो पकड़ी पाये अतै दूये धैड़ै तक जेला मन्ज पाई दितै क्ओकि सँझ भूच्ची गच्छुरी थी।
\v 4 पर वचन जो हुणनैवाळै थऊँ मते सारै वसवास करू, अतै तंयारी गिनती पँज हजार मणु रै लगभग भूच्ची गई।
\p
\v 5 दूये धैड़ै ऐसा भूआ कि तंयारै शास्त्री, सरदार अतै स्याणै
\v 6 महायाजक हन्ना, कैफा, यूहन्ना अतै सिकन्दर अतै होर जैतनै महायाजक रै घराने थऊँ थियै, सब यरूशलेम मन्ज इकठ्ठै भूऐ।
\v 7 सो तिंआं जो मन्जै खड़ेरी करी पुछणा लगै कि तुहै यह कम कसेरै सामर्थ्य अतै कसेरै नां सोगी करूआ।
\v 8 ता पतरसे पवित्र आत्मा सितै भरी करी तिंआं सितै बलु,
\v 9 “हे मणु रै सरदारो अतै स्याणैओ, ऐस कमजोर मणु सोगी जैड़ी भलाई करी गई हा, अगर अज ठेरै बारै मन्ज असु थऊँ पुछ ताछ करी गान्देय्आ, कि यह किंयां ठीक भूआ।
\v 10 ता तुहै सब अतै इस्त्राएली मणु जाणी लेय्आ कि यीशु मसीह नासरी रै नां सितै जैसिओ तुसै क्रूस पुर चढ़ाऊरा, अतै प्रमात्मै मरूरै थऊँ जिआऊरा, यह मणु तुन्दै सामणै भला चंगा खडुरा हा।
\v 11 यह सो ही नड्ड हा जैसिओ तुहै राज्यमिस्त्रिये तुछ जाणुरा अतै सो कूणै रै सिरै ना नड्ड बणी गो।
\v 12 कसकी होरी रै द्धारा उद्धार निय्आ; क्ओकि स्वर्गा थऊँ थळै मणु मन्ज कोई नां ना दितूरा, जसेरै द्धारा अहै उद्धार पाई सकन।”
\p
\v 13 जैहणै तिन्ये पतरस अतै यूहन्ना री हिम्मत हेरी, अतै यह जाणु कि यह ता अनपढ़ अतै सिधे मणु हिन, ता हैरान भूए; फिरी तिन्ये सो पछैणै कि यह ता यीशु सोगी रैऊरै हिन।
\v 14 तैस मणु जो जैडा ठीक भच्छुरा थू, तंयारै सोगी खडुरा हेरी करी, सो वरोधा मन्ज कुछ ना बली सके।
\v 15 पर तिंआं जो सभा थऊँ बाहर गाणै रा हूक्म दी करी, सो अप्पु मन्ज सलाह करना लगै,
\v 16 “अहै इन्या मणु सोगी कै करन? क्ओकि यरूशलेम रै सब रैहणै वाळै जाणदै हिन कि इन्यै अक्क नसाणी दसुरी हा; अतै इन्यारा इन्कार ना करी सकदै।
\v 17 पर ठेरैतांये कि यह गल्ल मणु मन्ज होर ना फैली गच्छा, अहै इन्या जो धमकान्दै, कि यह ऐस नां लैई करी फिरी कसी मणु सोगी गल्ल ना करन।”
\v 18 ता तिन्ये सो हैदै अतै चेतावनी दी करी बलु, “यीशु रै नां सितै कुछ भी मत बलदै अतै सखान्दे।”
\v 19 पर पतरस अतै यूहन्ने तिंआं जो जवाव दिता, “तुहै ही न्याय करा; कै यह प्रमात्मै रै नैड़ै खरा कि प्रमात्मै री गल्ला जो छड़ी करी तून्दी गल्ला मना।
\v 20 क्ओकि यह ता असु थऊँ भूच्ची ना सकदा कि जैडा अहै हेरूरा अतै हूणुरा, सो ना कणैन।”
\v 21 ता तिन्ये तैसिओ होर धमकाई करी छड़ी दिता, क्ओकि मणु री वजह थऊँ तिंआं जो दण्ड़ दिणै रा कोई दाँव ना मूळु, ठेरैतांये कि सेरै ठीक भूणै री वजह थऊँ सब मणु प्रमात्मै री बड़ाई करू करदै थियै।
\v 22 सो मणु जैडा ठीक भच्छुरा थू, चाली साला री उम्रा रा थू।
\s वसवासी री प्रार्थना
\p
\v 23 सो छुटी करी अपणै साथी बलै आये, अतै जैडा कुछ प्रधान याजके अतै स्याणै बलुरा थु, तिंआं जो हुणाई दिता।
\v 24 यह हुणी करी तिन्ये अक्क चित्त भूच्ची करी जोरा सितै प्रमात्मै सितै बलु, “हे स्वामी, तू सो ही हा जिनी स्वर्ग, पृथ्वी, समुद्र अतै जैडा कुछ ऐत मन्ज हा बणाऊरा।
\v 25 तैंई पवित्र आत्मा रै द्धारा अपणै सेवक इन्दै पिते दाऊद रै मूँहा थऊँ यह कुणहाऊरा,
\q1 ‘अन्य जातिऐ हुल्लड़ क्ओ मचाऊरा?
\q2 अतै देसा देसा रै मणुऐ क्ओ बेकार गल्ला सोची?
\q1
\v 26 प्रभु अतै तसेरै मसीहा रै वरोधा मन्ज
\q2 पृथ्वी रै राजा खड़ी गै हिन,
\q3 अतै हाक्म भी किठ्ठी गै हिन।’
\p
\v 27 क्ओकि सच मन्ज तेरै सेवक यीशु रै वरोधा मन्ज, जैसेरा तैंई अभिषेक करूरा, हेरोदेस अतै पिन्तियुस पिलातुस भी अन्य जाति अतै इस्त्राएली सोगी ऐस नगर मन्ज इकट्ठै भच्छुरै हिन,
\v 28 कि जैडा कुछ पैहलै थऊँ तेरी सामर्थ्य अतै मति थऊँ थू, सो ही करदै रेय्आ।
\v 29 अबे हे प्रभु इन्यारी धंमकी जो हेर; अतै अपणै दासा जो यह वरदान दे तेरा वचन बड़ी हिम्मत सोगी हुणान।
\v 30 ठीक करनै तांये तू अपणा हथ्थ अग्गो कर कि चिन्ह् चमत्कार तेरै पवित्र सेवक यीशु रै नां सितै होर भी करै गान।”
\v 31 जैहणै सो प्रार्थना करी बैहे ता सो जगह जैड़ी सो किठुरै थियै हिली गो, अतै सो सब पवित्र आत्मा सितै भरी गै, अतै प्रामत्मे रा वचन हिम्मत सोगी हुणादै रैह।
\s वसवासी री इक्कट्ठी जिन्दगी
\p
\v 32 वसवास करनैवाळै री मण्ड़ली अक्क चित्त अतै अक्क मन री थी, ऐड़ी तक की कोई भी अपणी सम्पति जो अपणा ना बलदा थू, पर सब कुछ सांझे रा थू।
\v 33 चेलै बड़ी सामर्थ्य सोगी प्रभु यीशु रै जी भूणै री गवाही दिन्दै रैह अतै तिंआं सबी पुर बड़ा अनुग्रह थू।
\v 34 तिंआं मन्ज कोई भी दरिद्र ना थू: क्ओकि जैस वळै जिंमी या घर थियै, सो तिंआं बेची बेचीकरी तठेरा दाम लैईन्दे, अतै तैतिओ चेलै रै पैरा बलै रखदै थियै,
\v 35 अतै जिंआं जैसिओ जरूरत भून्दी थी, तसेरै अनुसार हरेक जो बँड़ी दिन्दै थियै।
\p
\v 36 यूसुफ नां साइप्रस रा अक्क लेवी थू जैसेरा नां चेलै बरनबास (मतलब शान्ति रा पुत्र) रखुरा थू।
\v 37 तसेरी कुछ जिंमी थी, जैतिओ तिनी बेचु, अतै दामा रै पैसे अणी करी चेलै रै पैरा बलै रखी दिते।
\c 5
\s हनन्याह अतै सफीरा
\p
\v 1 हनन्याह नां रा अक्क मणु थू अतै तसेरी लाड़ी रा नां सफिरा थू, तिन्ये कुछ जिंमी बेची।
\v 2 अतै तठेरै दाम थऊँ कुछ रखी लैऊ अतै ऐहा गल्ला तसेरी लाड़ी भी जाणदी थी, अतै तठेरा अक्क हेसा लैई करी चेलै रै पैरा रै अग्गो रखी दिता।
\v 3 पतरस बलणा लगा, “हे हनन्याह! शैताने तेरै मना मन्ज यह गल्ल क्ओ पाई हा कि तू पवित्र आत्मा सोगी झूठ बला, अतै जिंमी रै दामा थऊँ कुछ रखी लेय्आ?
\v 4 जैहणै तक सो तिजो बळै थी, कै तेरी ना थी ? अतै जैहणै बिकी गई ता कै तेरै वशा मन्ज ना थी? तैंई यह गल्ल अपणै मना मन्ज क्ओ सोची? तैंई मणु सोगी ना पर प्रमात्मै सोगी झूठ बलुआ।”
\v 5 यह गल्ला हुणदै ही हनन्याह पैई गो, अतै तसेरै प्राण नकैई गै, अतै सब हुणनेबाळै पुर ड़र छाई गो।
\v 6 फिरी जवानै उठी करी तसेरी अर्थी बणाई, अतै बाहर नी करी दबी दिता।
\v 7 लगभग त्रिं घंटे बाद तसेरी लाड़ी, जैडा कुछ भच्छुरा थू जा जाणदी थी, अन्दर आई।
\v 8 ता पतरसे तैस सोगी बलु, “मिन्जो दस्स कै तुहै यह जिंमी तूणै मन्ज ही बेची थी?” तैहै बलु, हाँ, इतनै मन्ज ही।”
\v 9 पतरसे तैहा सोगी बलु, “यह कै गल्ल हा कि तुहै प्रभु री आत्मा री परीक्षा तांये अक्क जिना ही बलु हा ? हेर, तेरै पति जो दबाणैवाळै हालि तिकर द्धारा मन्ज ही खडुरै हिन, अतै तिजो भी बाहर लैई गाणा।”
\v 10 ता सो झट तसेरै पैरा पुर पैई गई अतै प्राण छड़ी दिते; अतै जवानै अन्दर ईच्ची करी तैहा जो मरूरा हेरू, अतै बाहर नी करी तैसारै पति रै ब्रखै दबी दिता।
\v 11 पुरी कलिसिया पुर अतै इन्या गल्ल रै सब हुणनैबाळै पर बड़ा ड़र छाई गो।
\s चिन्ह् अतै अद्भुत कम
\p
\v 12 चेलै रै हथ्थै मतै सारै चिन्ह् अतै कम मणु रै मन्ज भूणै लगै, अतै सो सब अक्क चित्त भूच्ची करी सुलैमान रै ओसारै मन्ज इकट्ठा भुन्दै थियै।
\v 13 पर होरी मन्ज यह कसी जो हिम्मत ना भून्दी थी तिंआं सोगी गिच्ची करी मुळन; तांभी मणु बड़ी बढ़ाई करदै थियै।
\v 14 वसवास करनैवाळै मतै सारै मणु अतै जनानी प्रभु री कलिसिया मन्ज बड़ी संख्या मन्ज मिलना लगै।
\v 15 ऐड़ी तक कि मणु बीमारा जो सड़का मन्ज अणी अणी करी, खाट अतै खटोळै मन्ज लम्बे पाई दिन्दै थियै कि जैहणै पतरस अईआ, ता तसेरी परछाई ही कसकी पुर पैई गच्छा।
\v 16 यरूशलेम रै अखै-ब्रखै नगरा थऊँ मतै सारै मणु बीमारा अतै बुरी आत्मा रै सताऊरै जो अणी अणी करी इकट्ठै भून्दै थियै, अतै सब खरै करै गान्दै थियै।
\s प्रेरिता री गिरफ्तारी
\p
\v 17 ता महायाजक अतै तसेरै सब साथी जेड़ै सदूकी रै पंथ रै थियै, डाह सोगी भरी गै।
\v 18 अतै चेलै जो पकड़ी करी जेला मन्ज पाई दिता।
\v 19 पर राती प्रभु रै अक्की स्वर्गदूते जेला रै द्धारा खोली करी तिंआं जो बाहर अणी करी बलु,
\v 20 “गच्छा, मन्दरा मन्ज खड़ी करी ऐसा जिन्दगी री सब गल्ला मणु जो हुणा।”
\v 21 सो हुणी करी भ्याग भून्दै ही मन्दरा मन्ज गिच्ची करी उपदेश दिणा लगै।
\p ता महायाजक अतै तसेरै साथीऐ इच्ची करी महासभा जो अतै इस्त्राएली रै सब स्याणै जो इकट्ठा करू अतै जेला मन्ज संदेसा भैजू जे तिंआं जो लैई आईआ।
\v 22 पर सेनकै जेला मन्ज गीच्ची करी तिंआं जो ना पाऊ, अतै इच्ची करी संदेसा दिता,
\v 23 ‘अहै जेला जो बड़ी चौकसी सोगी बन्द करूरा थू, अतै पैहरैदार बाहर द्धारा मन्ज खडुरै थियै; पर जैहणै जेल खोली ता, अन्दर कोई ना मूळु।”
\v 24 जैहणै मन्दरा रै सरदार अतै प्रधान याजके यह गल्ला हुणी, ता तंयारै बारै मन्ज भारी चिन्ता मन्ज पैई गै कि तंयारा कै भूआ भोला!
\v 25 ऐतनै मन्ज कुणकी इच्ची करी तिंआं जो बलु, “हेरा, जिंआं जो तुहै जेला मन्ज बन्द रखुरा थू, सो मणु मन्दरा मन्ज खडी करी उपदेश दिच्छु करदै हिन।”
\v 26 ता सरदार, सैनका सोगी गिच्ची करी तिंआं जो लैई आऐ, पर जोरा जबर्दस्ती सितै ना क्ओकि सो मणु थऊँ ड़रदै थियै कि यह असु पुर नड्डै ना लान।
\p
\v 27 तिन्ये चेलै जो अणी करी महासभा रै सामणै खडेरी दिता; ता महायाजके तिंआं थऊँ पुछु,
\v 28 “कै अहै तुसिओ टणकाई करी हूक्म ना दितूरा थू कि तूहै ऐस नां सोगी उपदेश मत करदै? तांभी हेरा, तुहै पुरै यरूशलेम जो अपणै उपदेश सोगी भरी दितुरा हा अतै तैस मणु रा खून इन्दै हैरै अणना चाहन्दै हिन।”
\v 29 ता पतरस अतै होर चेलै बलणा लगै, “मणु रै हूक्मा थऊँ बदीकरी प्रामात्मे रै हूक्मा रा पालन करना ही इन्दा फर्ज हा।
\v 30 इन्दै बापदादे रै प्रमात्मै यीशु जो जिआऊरा, जैसिओ तुहै क्रूस पुर लटकाई करी मारी दितुरा।
\v 31 तैसिओ ही प्रमात्मै प्रभु अतै उद्धारकर्ता ठहराईकरी, अपणै सज्जै हथ्थै उच्चा करी दितूरा हा, कि सो इस्त्राएली जो मन फिराव री शक्ति अतै पापा री माफी देय्आ।
\v 32 अहै इन्या गल्ला रै गवाह हिन अतै तिंआं ही पवित्र आत्मा भी, जैसिओ प्रमात्मै तिंआं जो दितुरा जैड़ी तसेरै हूक्मा जो मन्दै हिन।”
\p
\v 33 यह हुणी करी सो जळी नकैए, अतै तिंआं जो मारी दिणा लगै।
\v 34 पर गमलीएल नां रा अक्क फरीसी जैडा व्यवस्थापक अतै सब मणु मन्ज माननीय थू, न्यायलय मन्ज खड़ी करी चेलै जो बाहर गाणै रा हूक्म दिता।
\v 35 ता तिनी बलु, “हे इस्त्राएलिओ, तुहै जेड़ै कुछ ईंआ मणु सितै करना चाहन्दै हिन, सोची समझी के करैं।
\v 36 क्ओकि ईंआ धैड़ै थऊँ पैहलै थियूदास यह बलदा उठु कि अऊँ भी कुछ हा; अतै कोई चंऊर सो मणु तैस सोगी भूच्ची गै, पर सो मारी दिता अतै जैतनै मणु तैसिओ मन्दै थियै सब तितर-बितर भूच्ची गै।
\v 37 तैत थऊँ बाद नां लिखणै रै टैमै यहूदा गलीली उठु, अतै कुछ मणु तिनी अपनी तरफा जो करी लै; सो भी नष्ट भूच्ची गो अतै जैतनै मणु तैसिओ मन्दै थियै सब तितर-बितर भूच्ची गै।
\v 38 ठेरैतांये अबै अऊँ तुसु सोगी बलदा, ईंआ मणु थऊँ दूर रेय्आ अतै ईंआ सितै कोई मतलब मत रखा; क्ओकि अगर यह कम धर्म या कम मणु री तरफा थऊँ भोला ता ता मिटी गाणा;
\v 39 पर अगर प्रमात्मै री तरफा थऊँ हा, ता तुहै ऐतिओ कदी भी ना मिटाई सकदै। करखि ऐसा ना भोआ कि तुहै प्रमात्मै सोगी लड़नैवाले ठहरन।”
\p
\v 40 ता तिन्ये तसेरी गल्ल मनी लैई; अतै चेलै जो हैदी करी पिटवाऊ; अतै यह हूक्म दी करी छड़ी दिता कि यीशु रै नां सितै कोई गल्ल मत करदै।
\v 41 सो ऐसा गल्ला थऊँ खुश भूच्ची करी महासभा रै सामणै थऊँ चली गै, कि अहै तसेरै नां तांये अपमानित भूणै रै योग्य ता ठहरै।
\v 42 सो रोज मन्दरा मन्ज अतै घर-घर गिच्ची करी ऐसा गल्ला रा सुसमाचार हुणणै थऊँ ना रूके कि यीशु ही मसीहा हा।
\c 6
\s सत सेवका जो चुनणा
\p
\v 1 तिंआं धैड़ै जैहणै चेलै री गिणती ज्यादा बदणा लगी, ता यूनानी बोली बलणैवाळै इब्रानी बोली बलणैवाळै पुर कुडकुडाणा लगै, कि रोजा री सेवकाई मन्ज इन्दी विधवा री सुधि ना लेन्दैं।
\v 2 ता तिन्ये बारह चेलै बाकी चेलै री मण्ड़ली जो हैदी करी बलु, “यह ठीक निय्आ कि अहै प्रमात्मै रै वचन जो छड़ी करी खुआणै-पिआणे री सेवा मन्ज रैहन।
\v 3 ठेरैतांये हे भाईओ, अप्पु मन्ज सत सुनाम मणु जो जेड़ै पवित्र आत्मा अतै अक्ला रै भरूरै भून चुनी लेय्आ, कि अहै तिंआं जो यह कम दीन।
\v 4 पर असु ता प्रार्थना मन्ज अतै वचन री सेवा मन्ज लगी रैहणा।”
\v 5 यह गल्ल पुरी मण्डली जो खरी लगी, अतै तिन्ये स्तिफनुस नां रा अक्क मणु जैडा वसवासा अतै पवित्र आत्मा सितै भरूरा थू, अतै फिलिप्पुस, प्रुखुरूस, नीकानोर, तीमोन, परमिनास, अतै अन्ताकिया वासी नीकुलाऊस जो जैडा यहूदी मत मन्ज चली छुरा थू, चुनी लैऊ।
\v 6 तिंआं जो चेलै सामणै खडेरू अतै तिन्ये प्रार्थना करी के तिंआं पुर हथ्थ रखै।
\p
\v 7 प्रमात्मै रा वचन फैलदा गो अतै यरूशलेम मन्ज चेलै री गिनती बड़ी बददी गई; अतै याजका रा अक्क बड़ा समाज ऐस मत जो मनणै बाळा भूची गो।
\s स्तिफनुस री गिरफ्तारी
\p
\v 8 स्तिफनुस अनुग्रह अतै सामर्थ्य सोगी भरी करी मणु जो बड़े-बड़े हैरानी वाळै कम अतै चिन्ह् दसणा लगा।
\v 9 ता तैस आराधनालय थऊँ जैडा लिबिरतीनो री थी, अतै कुरैनी, सिकन्दरेआ, किलिकिया अतै एशिया रै मणु थऊँ कई ईच्ची करी स्तिफनुस सोगी बैहसवाजी करना लगै।
\v 10 पर तैस ज्ञान अतै आत्मा रा जैत थऊँ सो गल्ला करदा थू, सो सामना ना करी सके।
\v 11 ता तिन्ये कई मणु जो उकसाऊ जेड़ै बलणा लगै, “अहै ऐसिओ मूसा अतै प्रमात्मै रै वरोधा मन्ज निन्दा करदै हुणुरा।”
\v 12 अतै मणु जो, स्याणै जो, अतै शास्त्रौ जो भड़काई करी चढ़ी आए अतै तैसिओ पकड़ी करी महासभा जो लैई आए।
\v 13 अतै झूठै गवाह खडेरै, जिन्ये बलु, “यह मणु ऐसा पवित्र जगह अतै व्यवस्था रै वरोधा मन्ज बलणा ना छड़दा।
\v 14 क्ओकि अहै ऐसिओ यह कणैदै हुणुरा कि ऐस ही यीशु नासरी ऐसा जगह जो ढ़ाई दिणा, अतै तिंआं नियमा जो बदली दिणा जैड़ै मूसे असिओ सोंपुरै हिन।”
\v 15 ता सबी मणुऐ जेड़ै सभा मन्ज बैहुरै थियै, तैसेरी कनारी नजर लगाई ता तसेरा मूँह तिंआं जो स्वर्गदूता सांईये हुजु।
\c 7
\s स्तिफनुस रा भाषण
\p
\v 1 ता महायाजके बलु, “कै यह गल्ला सच हिन ?”
\p
\v 2 स्तिफनुस बलणा लगा, “हे भाईओ, अतै पितरो हुणा । इन्दा पिता अब्राहम हारान मन्ज बसणै थऊँ पैहलै जैहणै मेसोपोटामिया मन्ज थू; ता तेजोमय प्रमात्मै तैसिओ दर्शन दितै,
\v 3 अतै तैस सोगी बलु, ‘तू अपणै देसा अतै अपणै कुटुम्बा थऊँ नकैई करी तैस देसा जो गा, जैसिओ मूँ तिजो दसणा।’
\v 4 ता सो कसादियो रै देसा थऊँ नकैई करी हारान मन्ज गीच्ची बसु। तसेरै पिते री मोती थऊँ बाद प्रमात्मै तैसिओ तैड़ी थऊँ अणी करी ऐस देसा मन्ज बसाऊँ जैत मन्ज अबै तुहै बसदै हिन,
\v 5 अतै तैसिओ कुछ भी मिरास बल्कि पैर रखणै रै भी जगह ना दिती, पर प्रतिज्ञा करी की अऊँ यह देस तेरै अतै तेरै बाद तेरै वंश रै हथ्थै करी दिला; बल्कि तैस टैमै तैस बलै कोई औलाद भी ना थी।
\v 6 प्रमात्मै ईंआ बलु, ‘तेरी औलादी रै मणु पराये देसा मन्ज परदेसी भोले, अतै तिंआं सो दास बनाणै, अतै चंऊर सौ साला तक दु:ख दिणा।;’
\v 7 फिरी प्रमात्मै बलु, ‘जैसा जाति रै सो दास भूणै, तिंआं जो मूँ दण्ड़ दिणा, अतै ऐतथऊँ बाद तिंआं निकळी करी ऐसा जगह ही मेरी सेवा करनीआ।’
\v 8 अतै तिनी तैस सोगी खतना करनै रा वचन करू; अतै ऐसी हालति मन्ज इसहाक पैदा भूआ अतै अठबें धैड़ै तसेरा खतना करू, इसहाक थऊँ याकूब अतै याकूब थऊँ बारह कुलपति पैदा भुऐ।
\p
\v 9 “कुलपतिये यूसुफ सोगी बैर रखी करी तैसिओ मिस्त्र देस गाणैवाळै रै हथ्थै बेची दिता। पर प्रमात्मा तैस सोगी थू,
\v 10 तिनी तसेरै सब क्लेशा जो छुड़ाईकरी मिस्त्र रै राजा फिरौन री नजरी मन्ज अनुग्रह अतै अक्ल दिती, अतै तिनी तैसिओ पुरै मिस्त्र पर अतै अपणै घराने रा हाक्म बणाई दिता।
\v 11 ता मिस्त्र अतै कनान रै पुरै देसा पुर अकाल पैऊ जैत थऊँ भारी क्लेश भूआ, अतै इन्दै बापदादा जो अंन ना मुळदा थू।
\v 12 पर याकूबे यह हुणी करी की मिस्त्र मन्ज अनाज हा इन्दै बाप दादे जो पैहली बरी भैजु।
\v 13 दूँई बरी अप्पु ही यूसुफे अपणै भाई जो अपणै बारै मन्ज दस्सु अतै यूसुफ री जाति फिरौन जो पता लगी गई।
\v 14 ता यूसुफे अपणै पिते याकूब अतै अपणै पुरै कुटुम्ब जो जैड़ै पच्हत्तर मणु थियै, हैदी भैजु।
\v 15 ता याकूब मिस्त्र मन्ज गो; अतै तैड़ी सो अतै इन्दै बाप दादे मरी गै।
\v 16 तंयारी लाशा शकेम मन्ज पुजाई करी तैहा कब्र मन्ज रखी, जैतिओ अब्राहमे चाँदी दीकरी शकेम मन्ज हमोर री औलादी थऊँ खरीदी लैऊरा थू।
\p
\v 17 “पर जैहणै तैसा प्रतिज्ञा रै पुरै भूणै रा टैंम आ जैड़ी प्रमात्मै अब्राहम सोगी करूरी थी, ता मिस्त्र मन्ज सो मणु बदी गै अतै मतै सारै भूच्ची गै।
\v 18 ता मिस्त्र मन्ज दूँआ राजा भूआ जैडा यूसुफ जो ना जाणदा थू।
\v 19 तिनी इन्दी जाति सितै चलाकी सितै इना व्यवहार करू कि तिंआं जो अपणै दब्बु जो फैंकी दिणा पैऊँ कि सो जिन्दै न रैहन।
\v 20 तैस टैमै मूसा पैदा भूआ। सो प्रमात्मै री नजरा मन्ज बड़ा ही छैळ थू। सो त्राई महिने तक अपणै पिते रै घरा मन्ज पळू।
\v 21 जैहणै फैंकी दिता ता फिरौन री कूल्ळिये तैसिओ चुकू, अतै अपणा पुत्र करीके पाळू।
\v 22 मूसा जो मिस्त्री देसा री पुरी विद्दा पढ़ाई गई, अतै यह वचन अतै कर्मा दूनी मन्ज ही सामर्थी थू।
\p
\v 23 “जैहणै सो चाळी साला रा भुआ, ता तसेरै मना मन्ज आ कि अपणै इस्त्राएली भाई सोगी मुलाकात करू।
\v 24 तिनी अक्की मणु पुर अन्याय भुन्दा हेरी करी तैसिओ बचाऊ, अतै मिस्त्री जो मारी करी बदला लैऊ।
\v 25 तिनी सोचु की तसेरै भाई समझणा कि प्रमात्मै तसेरै हथ्था सितै तंयारा उद्धार करणा, पर सो ना समझे।
\v 26 दूँये धैड़ै जैहणै सो अप्पु मन्ज लड़णा लगुरै थियै, ता सो तैड़ी आ ता सो यह बली करी तंयारा मेल कराणा लगा, ‘हे मणुओ, तुहै ता भाई भाई हिन, अक्की दूँये पुर क्ओ अन्याय करदै हिन?’
\v 27 पर जैडा अपणै पडेही पुर अन्याय करू करदा तिनी तैसिओ यह बली करी फेरी दिता, ‘तिजो कुणी अस्सु पुर हाक्म अतै न्याय करनै बाळा बणाऊँ हा?
\v 28 कै जिंआं तैंई मिस्त्री जो मारूआ मिन्जो भी मारी दिणा चाहन्दा?’
\v 29 यह गल्ल हुणी करी मूसा नह्ही गो अतै मिद्दान देसा मन्ज परदेसी बणी करी रैहणा लगा, अतै ऐड़ी तसेरै दाई पुत्र पैदा भूऐ।
\p
\v 30 “जैहणै पुरै चाळी साल बीते गै, ता अक्क स्वर्गदूते सीने पहाड़ा रै बणा मन्ज जळदै-जळदै झिंड़ा मन्ज तैसिओ दर्शन दिते।
\v 31 मूसा जो यह दर्शन हेरी करी हैरानी भुई, अतै जैहणै हेरनै तांये सो नैड़ै गो, ता प्रभु रा यह शब्द हुणु,
\v 32 ‘अऊँ तेरै बापदादा, अब्राहम, इसहाक अतै याकूब रा प्रमात्मा हा,’ तैहणै मूसा कम्मी नकैऊ, ऐड़ी तक कि तैसिओ हेरनै री भी हिम्मत ना रैई।
\v 33 ता प्रभुऐ तैसिओ बलु, ‘अपणै पैरा री जूती जो उतारी दे, क्ओकि जेहा जगह तू खडुरा, सो पवित्र जगह हा।
\v 34 मैंई सच मन्ज अपणै मणु री जेड़ै मिस्त्र मन्ज हिन, बुरी दशा हेरी हा; तंयारी आह अतै तंयारा रूणा हुणआ ठेरैतांये तिंआं जो छुड़ाणै तांये ओसीआ। अबै अई तिजो मूँ मिस्त्र मन्ज भैजणा।
\p
\v 35 जैस मूसा जो तिन्ये यह बली करी नकारूरा थू, ‘तिजो कुणी असु पुर हाक्म अतै न्याय करनै वाळा बणाऊआ ?’ तैस जो ही प्रमात्मै हाक्म अतै छुड़ाणैवाळा बणाऊआ, तैस स्वर्गदूता रै द्धारा जिनी तैसिओ झाड़ी मन्ज दर्शन दितुरा थू।
\v 36 यह मणु मिस्त्र अतै लाल समुद्र मन्ज अतै बणा मन्ज चाळी साला तक हैरान करनै वाळै चिन्ह् अतै कम दस्सी दस्सी करी तिंआं जो कढ़ी लैई आ।
\v 37 यह सो ही मूसा हा, जैसिओ इस्त्राएली बलु, ‘प्रमात्मै तुन्दै भाई थऊँ तुसु तांये मिन्जो साईंये अक्क भविष्यवक्ता उठाणा।’
\v 38 यह सो ही हा जिनी बणा मन्ज कलिसिया रै मन्जै तैस स्वर्गदूता सोगी सिने पहाड़ा पर तैस सोगी गल्ला करी अतै इन्दै बापदादे सोगी रैऊ, तैसिओ ही जिन्दै वचन मूळै कि अस्सु तिकर पुजन।
\v 39 पर इन्दै बापदादे तसेरी ना मनी, बल्कि तैसिओ हटाईकरी अपणै मना जो मिस्त्र री कनारी ही फेरू,
\v 40 अतै हारून सोगी बलु, ‘असु तांये अक्क देवता बणा, जैडा इन्दै अग्गो अग्गो चला, क्ओकि यह मूसा जैडा असिओ मिस्त्र थऊँ कड़ी के लईआ, अहै ना जाणदै तैसिओ कै भूआ?’
\v 41 तिंआं धैडै मन्ज तिंये अक्क बछड़े री मूर्ती बणाई करी बलि चढ़ाई, अतै अपणै हथ्था रै कमा मन्ज मगन भूणा लगै।
\v 42 ता प्रमात्मै मूँह मोड़ी करी तिंआं जो छड़ी दिता, कि अम्बरा जो पुजन, जिंआं कि भविष्यवक्ता री कताबा मन्ज लिखुरा,
\q1 ‘हे इस्त्राएल रै घराने, कै तुहै बणा मन्ज
\q2 चाळी साला तिकर पशुबलि या अन्नबलि
\q3 मिन्जो चढ़ान्दै रैह?
\q1
\v 43 तुहै मोलेक रै तम्बू अतै रिफान देवता रै तारै जो लैई फिरदै हिन,
\q2 मतलव तिंआं मूर्ति जो जैड़ी तुहै दण्डवत् करनै जो बणाऊरी थी।
\q3 ता मूँ तुसिओ बेबीलोन थऊँ पार नी करी बसाणा।’
\p
\v 44 “साक्षी रा तम्बु बणा मन्ज इन्दै बापदादे रै मन्जै थू, जिंआं तिनी ठहराऊरा जिनी मूसा सोगी बलुरा, ‘जैडा आकर तैंई हेरूरा, तठेरै अनुसार ऐतिओ बणा।”
\v 45 तैस तम्बु जो इन्दै बापदादे पुराणै टैंमा मन्ज पाई करी यहोशु सोगी ऐड़ी जो लैई आए; जैस टैमै तिन्ये तिंआं अन्यजाति पुर अधिकार पाऊ, जिंआं जो प्रमात्मै इन्दै बापदादे रै सामणै थऊँ कड़ी दिता, अतै सो तम्बु दाऊद रै टैंमा तक रैऊ।
\v 46 तैस पुर प्रमात्मै अनुग्रह करू अतै तैस सोगी बिनती करी कि सो याकूब रै प्रमात्मै तांये रैहणै जो जगह बणा
\v 47 पर सुलेमाने तैस तांये घर बणाऊ।
\v 48 पर परम प्रधान हथ्था रै बणाऊरै घरा मन्ज ना रैहन्दा, जिंआं कि भविष्यवक्ते बलरा,
\q1
\v 49 ‘प्रभु बलदा, स्वर्ग मेरा सिहासन अतै
\q2 पृथ्वी मेरै पैरा री चौकी हा,
\q1 मिन्जो तांये तुसु कस तरीकै रा घर बणाणा?
\q2 अतै मेरै आराम री कुण जिनी जगह भूणिआ?
\q1
\v 50 कै यह सब चिजा मेरै हथ्था री बणाऊरी ना हिन?”
\p
\v 51 “हे हठिले, अतै मन अतै कना रै खतनारहित मणुओ, तुहै सदा आत्मा रा विरोध करदै हिन। जिंआं तुन्दै बापदादे करदै थियै, तिंआं ही तुहै भी करदै हिन।
\v 52 भविष्यवक्ता मन्ज कस जो तुन्दै बापदादे ना सताऊरा? तिन्ये तैस धर्मी रै ईणै रा संदेश दिणैवाळै जो पुराणै टैंमा मन्ज ही मारी दिता; अतै अबै तुहै भी तैसिओ पकड़ाणैवाळै अतै मरवाई दिणैवाळै भूए हिन।
\v 53 तुहै स्वर्गदूता द्धारा ठहराऊरी व्यवस्था ता पाई, पर तठेरा पालन ना करू।”
\s स्तिफनुस पुर पथराव
\p
\v 54 यह सब गल्ला हुणी करि सो जळी नकैए अतै दँन्दा पिणा लगै।
\v 55 पर तिनी पवित्र आत्मा सितै भरी करी स्वर्गा री कनारी हेरू अतै प्रमात्मै री महिमा जो अतै यीशु जो प्रमात्मै री सज्जी कनारी खडुरा हेरी करी
\v 56 बलु, “हेरा, अऊँ स्वर्गा जो खुलुरा अतै मणु रै पुत्रा जो प्रमात्मै री सज्जी कनारी खडुरा हेरू करदा।”
\v 57 ता तिन्ये जोरा सितै बक्की करी कन बन्द करी लै, अतै अक्क सोगी तैस पुर झपटी पै;
\v 58 अतै तैसिओ नगरा थऊँ बाहर कड़ी करी तैस जो नड्डै लाणा लगै। गवाहे तसेरै कपड़ै शाऊल नां रै अक्की जवाना रै पैरा बलै उतारी करी रखी दितै।
\v 59 सो स्तिफनुस पुर नड्डै लाणा लगै, अतै सो यह बली करी प्रार्थना करू करदा थू, “हे प्रभु यीशु, मेरी आत्मा जो ग्रहण कर।”
\v 60 फिरी घुटने टेकीकरी जोरा सितै बलु, “हे प्रभु, यह पाप इन्या पुर मत ला।” अतै यह बली करी सो मरी गो।
\p शाऊल तसेरै कत्ला थऊँ सहमत थू।
\c 8
\s कलीसिया पुर अत्याचार
\p
\v 1 तैस धैड़ै ही यरूशलेम री कलिसिया मन्ज बड़ा उपद्रव शुरू भूच्ची गो अतै चेलै जो छड़ी करि बाकि सब यहूदीया अतै सामरिया देसा जो तितर-बितर भूच्ची गै।
\v 2 कुछ भक्ते स्तिफनुस जो कब्र मन्ज रखु अतै तैस तांये बड़ा विलाप करू।
\v 3 शाऊल कलिसिया जो उजाडु करदा थु, अतै घरा-घरा मन्ज गिच्ची करी मणु जो जनानी जो घसिटी घसिटी के जेला मन्ज पाऊ करदा थु।
\s सामरिया मन्ज यीशु रा प्रचार
\p
\v 4 जेड़ै तितर-बितर भच्छुरै थियै, सो सुसमाचार हुणदै फिरना लगै,
\v 5 फिलिप्पुस सामरिया नगर मन्ज गिच्ची करी मणु जो मसीह रा प्रचार करना लगा।
\v 6 जेड़ी गल्ला फिलिप्पुसे बलुरी थी तिंआं मणुऐ हुणी करी जेड़ै चिन्ह् सो दसदा थू तिंआं जो हेरी करी, अक्क चित भूच्ची करी मन लाऊ।
\v 7 क्ओकि मती सारी बुरी आत्मा जोरा जोरा सितै यह बलदी निकली गई अतै मतै सारै हद्रगीं अतै लंगड़ै ठीक भूच्ची गै
\v 8 अतै तैस नगरा मन्ज बड़ी खुशी छाई गई।
\s शमौन नां रा जादूगर
\p
\v 9 ऐत थऊँ पैहलै तैस नगरा मन्ज शमौन नां रा अक्क मणु थू, जैडा जादू-टोणा करी के सामरिया रै मणु जो हैरान करदा अतै अपणै आपा जो अक्क बड़ा मणु दसदा थू।
\v 10 हल्के थऊँ लैईकरी मोटे तक सब तसेरा आदर करदै अतै बलदै थियै, “यह प्रमात्मै री सो शक्ति हा जैड़ी महान कहलान्दी हा।”
\v 11 तिनी मतै धैड़ै थऊँ तिंआं जो अपणै जादू रै कमा थऊँ हैरान करी रखुरा थू, ठेरैतांये तैसिओ बड़ा मन्दै थियै।
\v 12 पर जैहणै तिन्ये पिलातुस पुर वसवास करू जैडा प्रमात्मै रै राज्य अतै यीशु रै नां रा सुसमाचार हुणादा थू, ता कै मर्द कै जनानी सब बपतिस्मा लैणा लगै।
\v 13 ता शमौने अप्पु भी वसवास करू अतै बपतिस्मा लैई करी फिलिप्पुस रै सोगी रैहणा लगा। यह चिन्ह् अतै बड़े-बड़े हैरानी भरै कमा जो हेरी करी हैरान भून्दा थू।
\s सामरिया मन्ज पतरस अतै यूहन्ना
\p
\v 14 जैहणै यरूशलेम मन्ज रैहणै वाऴे चेलै यह हुणु कि सामरिया रै मणुऐ प्रमात्मै रै वचन जो मनी लेऊआ। ता पतरस अतै यूहन्ना जो तिंआं वलै भैजु।
\v 15 तिन्ये गिच्ची करी तिंआं तांये प्रार्थना करी कि सो पवित्र आत्मा पान।
\v 16 क्ओकि हालि तिकर पवित्र आत्मा तिंआं मन्ज कसी पुर ना उतुरुरा थू तिन्ये ता सिर्फ प्रभु यीशु मसीह रै नां रा बपतिस्मा लेऊरा थू।
\v 17 ता तिन्ये तैस पुर हथ्थ रखै अतै तिन्ये पवित्र आत्मा पाऊ।
\v 18 जैहणै शमौने यह हेरू कि चेलै रै हथ्थ रखणै थऊँ पवित्र आत्मा मुळी गान्देय्आ, ता तिंआं जो पैसे दि करी बलणा लगा,
\v 19 ‘यह अधिकार मिन्जो भी देय्आ, कि जैस कसी पुर हथ्थ रखूँ सो पवित्र आत्मा पा।’
\v 20 पतरसे तैस सोगी बलु, ‘तेरै पैसे तिजो सोगी नष्ट भून, क्ओकि तैंई प्रमात्मै रा दान पैसे सोगी खरिदणै रा विचार करूआ।
\v 21 ऐसा गल्ला मन्ज तेरा कोई हेस्सा निय्आ; क्ओकि तेरा मन प्रमात्मै री कनारी सीधा निय्आ।
\v 22 ठेरैतांये अपणी ऐसा बुराई थऊँ मना फेरी करी प्रभु सितै प्रार्थना कर, भूच्ची सकदा कि तेरै मना रै विचार माफ करै गान।
\v 23 क्ओकि अऊँ हेरदा कि तू पित्त सांईये कड़वाहट अतै अर्धम रै बन्धन मन्ज पैऊरा हा।”
\v 24 शमौने जवाव दिता, ‘तुहै मिन्जो तांये प्रभु सितै प्रार्थना करा कि जैड़ी गल्ला तुहै बली हिन, तिंआं थऊँ कोई भी मिन्जो पुर ना ईच्ची पेय्आ।”
\p
\v 25 अतै यह गवाही दि करी अतै प्रभु रै वचन हुणाई करी यरूशलेम जो फिरी गै, अतै सामरिया रै मतै सारै ग्राँ मन्ज सुसमाचार हुणादै गै।
\s फिलिप्पुस अतै कूश देशा रा अधिकारी
\p
\v 26 फिरी प्रभु रै अक्की स्वर्गदूते फिलिप्पुस सोगी बलु, “उठ अतै दक्षिणा री कनारी तैस रस्ते पुर गा, जैडा यरूशलेम थऊँ गाजा जो गान्दा।” यह रैगिस्तानी रस्ता हा।
\v 27 सो उठी करी चली पैऊ, अतै हेरा, कूश देसा रा अक्क मणु इच्छु करदा थू जैडा खोजा थू अतै कूशियों री राणी कन्दाके रा मंत्री अतै खजांची थू। सो आराधना करनै जो यरूशलेम छुरा थू।
\v 28 सो अपणै रथा पुर बैहुरा थू, अतै यशायाह भविष्यवक्ता री कताबा पढ़दा पढ़दा वापस फिरना लगुरा थू।
\v 29 ता आत्मे फिलिप्पुस सोगी बलु, “नेड़ै गिच्ची करी ऐस रथा सोगी सोगी चल।”
\v 30 फिलिप्पुस तसेरी कनारी दौडू, अतै तैसिओ यशायाह री कताब पढ़दे हुणु अतै तैस थऊँ पुछु, “तूं जैडा पढ़णा लगुरा कै ऐतिओ समझदा भी हा?”
\v 31 तिनी बलु, “जैहणै तक कोई मिन्जो समझा ना ता मूँ किंयां समझणा ?” तिनी फिलिप्पुस सोगी विनती करी कि सो रथा पुर चढ़ी करी तैस सोगी बैहा।
\v 32 पवित्र ग्रन्था रा जैडा पाठ सो पढ़णा लगुरा थू:
\q1 सो यह थू; “सो भैड़ा सांईये वलि भूणै तांये पजाई गो,
\q2 अतै जिंआं मेम्ना भैडा मुनणैवाळै रै सामणै चुपचाप रैहन्दा,
\q3 तिंआं ही तिनी भी अपणा मूँह ना खोलु।
\q1
\v 33 तसेरी दीनता मन्ज तसेरा न्याय ना भूच्ची सकु।
\q2 तसेरै टैंमा रै मणु रा वर्णन कस करना?
\q3 क्ओकि धरती थऊँ तसेरै प्राण चुकी लैऊरै हिन।”
\p
\v 34 ता खोजा फिलिप्पुस थऊँ पुछणा लगा, “अऊँ तिजो सितै विनती करदा मिन्जो दस कि भविष्यवक्ता कसेरै बारै मन्ज बलु करदा, अपणै या कसकि होरी रै बारै मन्ज ?”
\v 35 ता फिलिप्पुसे अपणा मूहँ खोलू अतै पवित्र ग्रन्थ रा शुरू थऊँ यीशु रा सुसमाचार हुणाऊ।
\v 36 रस्ते मन्ज चलदै चलदै सो अक्की पाणी बाळी जगह पुजै। ता खोजा बलणा लगा, “हेर ऐड़ी पाणी भी हा, अबै मिन्जो बपतिस्मा लैणै थऊँ कूण रोकी सकदा।”
\v 37 फिलिप्पुसे बल्लु, “अगर तू पूरे मना सोगी वसवास करदा ता लैई सकदा।” तिनी बल्लु अऊँ वसवास करदा कि यीशु मसीह प्रमात्मै रा पुत्र हा।”
\v 38 ता तिनी रथ खड़ा करनै रा हूक्म दिता, अतै फिलिप्पुस अतै खोजा दोई पाणी मन्ज चली गै, अतै तिनी खोजे जो बपतिस्‍मा दिता।
\v 39 जैहणै सो पाणी थऊँ नकैई करी बाहर आये, ता प्रभु री आत्मा फिलिप्पुस जो चुकी लैई गई, अतै खोजे फिरी सो ना हेरू, अतै सो खुशी मनदां अपणै रस्ते मन्ज चली गो।
\v 40 फिलिप्पुस अशदोद मन्ज ईची निकळू, अतै जैहणै तक सो कैसरिया मन्ज ना पूजु, तैहणै तक नगर नगर सुसमाचार हुणादा गो।
\c 9
\s शाऊल रा ह्द्य परिवर्तन
\r (प्रेरितों 22:6-16; 26:12-18)
\p
\v 1 शाऊल जेड़ा हालि तिकर प्रभु रे चेलै जो धमकाणै अतै मारनै री धून मन्ज थू, महायाजक बल्लै गो।
\v 2 अतै तिनी दमिश्क रै आराधनालय रै नां पुर ऐस मतलब जो लैई करी चिठ्ठी मँगी कि कै मर्द कै जनानी, जिंआं जो सो ऐस पंथ पुर चलदा पाला तिंआं जो बनी करी यरूशलेम लेई इला।
\v 3 पर चलदै चलदै जैहणै सो दमिश्क रै नेड़ै पुजु ता अकदम अम्बरा थऊँ चंऊ कनारी लौ चमकी,
\v 4 अतै सो धरती पुर पैई गो अतै यह हुणु, “हे शाऊल, हे शाऊल, तू मिन्जो क्ओ सतादां?”
\v 5 तिनी पुछु, “हे प्रभु तू कुणआ?” तिनी बलु, “अऊँ यीशु हा, जैसिओ तू सतादां।
\v 6 पर अबै उठी करी नगर मन्ज गा, अतै जैडा तिजो करना सो तिजो दस्सी दिणा।”
\v 7 जेड़ै मणु तैस सोगी थियै, सो अवाक् रैई गै; क्ओकि आवाज ता सो हुणु करदै थियै पर तिंआं जो हुजु कोई ना करदा थू।
\v 8 ता शाऊल धरती थऊँ उठू, पर जैहणै हाख्री खोली ता तैसिओ कुछ भी ना हुजु, ता सो तसेरा हथ्थ पकड़ी के दमिश्क लैई गै।
\v 9 सो त्राई धैड़ै तक ना हेरी सकु, अतै ना खाऊ अतै ना पिऊ।
\p
\v 10 दमिश्क मन्ज हनन्याह नां रा अक्क चेला थू, तैस सोगी प्रभुऐ दर्शन मन्ज बलु, “हे हनन्याह!” तिनी बलु, “हाँ प्रभु।”
\v 11 ता प्रभुऐ तैस सोगी बलु, “उठी करी तैहा गळी मन्ज गा जैड़ी ‘सीधी’ कहलान्देय्आ, अतै यहूदा रै घरै मन्ज शाऊल नां रा तरसुसवासी जो पुछ; क्ओकि हेर, सो प्रार्थना करू करदआ।
\v 12 अतै तिनी हनन्याह नां रै अक्की मणु जो अंदर ईन्दे अतै अपणै ऊपर हथ्थ रखदै हेरू; ताकि सो फिरी हेरना लगी पेय्आ।”
\v 13 हनन्याह जवाव दिता, “हे प्रभु, अऊँ ऐस मणु रै वारै मन्ज मतै थऊँ हुणुरा कि इनी यरूशलेम मन्ज तेरै पवित्र मणु सोगी बड़ी बड़ी बुराई करूरी हिन;
\v 14 अतै ऐसिओ प्रधान याजका थऊँ यह अधिकार भी मुळुरा हा कि जैडा तेरा नां लैन्दै हिन, तिंआं सबी जो यह बन्दी बणाई लेय्आ।”
\v 15 पर प्रभुऐ तैस सोगी बलु, “तु चली गा; क्ओकि सो ता अन्यजाति जो अतै राजा अतै इस्त्राएली रै सामणै मेरा नां प्रकट करणै तांये मेरा चुनुरा जन हा।
\v 16 अतै मूँ तैसिओ दसणा कि मेरा नां तांये तैसिओ किन्ना किन्ना दु:ख चुकणा पैणा।”
\v 17 ता हनन्याह उठी करी तैस घरा मन्ज गो, अतै तैस पुर अपणा हथ्थ रखी करी बलु, “हे भाई शाऊल, प्रभुऐ, अर्थात यीशुऐ, जैडा तैस रस्ते मन्ज, जेहा मित्ते तु आ तिजो हुजु थु, तिनी ही मिन्जो भैजुआ कि तु फिरी हेरना लगी पेय्आ अतै पवित्र आत्मा सितै भरी गच्छा।”
\v 18 अतै झट तसेरी हाख्री थऊँ छिलकै जिनै पैई गै अतै सो हेरना लगी पैऊ, अतै उठीकरी बपतिस्मा लैऊ;
\v 19 फिरी खाणा खाई करी ताकत आई।
\s दमिश्क मन्ज शाऊल रा प्रचार
\p सो कई धैड़ै तक तिंआं चेलै सोगी रैऊं जेड़ै दमिशक मन्ज थियै।
\v 20 अतै सो झट आराधनालय मन्ज यीशु रा प्रचार करना लगा कि सो प्रमात्मै रा पुत्र हा।
\v 21 सब हुणनैवाळै हैरान भुच्ची करी बलणा लगै, “कै यह सो मणु निय्आ जैडा यरूशलेम मन्ज यीशु रा नां लैणै वाळै जो मारी दिन्दा थु; अतै ऐड़ी भी तैत तांये ही छुरा थु कि तिंआं जो बनी करी प्रधान याजका बलै लैई गच्छा?”
\v 22 पर शाऊल होर भी सामर्थी भुन्दा गो, अतै ऐहा गल्ला री गवाही दि करी कि मसीह यह ही हा, दमिश्क मन्ज रैहणैवाळै यहूदी रा मूँह बन्द करदा रैंऊ।
\p
\v 23 जैहणै मतै धैड़ै भूच्ची गै ता यहूदीये मिलिकरी तैसिओ मारी दिणै रा प्लान करू।
\v 24 पर तंयारा प्लान शाऊल जो पता लगी गो। सो तैसिओ मारनै तांये रात-दिन फाटका मन्ज घात लगाई खड़ी रैन्दै थियै।
\v 25 पर राती तसेरै चेलै तैसिओ टोकरै मन्ज बहालु, अतै शहरपनाह थऊँ लटकाई करी उतारी दिता।
\s यरूशलेम मन्ज शाऊल
\p
\v 26 यरूशलेम मन्ज पुजी करी तसेरै चेलै सोगी मिलणै रै कोसीस करी; पर सब तैस थऊँ ड़रदै थियै, क्ओकि तिंआं जो वसवास ना भून्दा थू, कि सो भी अक्क यीशु रा चेला हा।
\v 27 पर बरनबास तैसिओ अपणै सोगी चेलै बलै नि करी तिंआं जो बलु कि इनी कस तरीकै बत्ता मन्ज प्रभु जो हेरूआ, अतै इनी तिंआं सोगी गल्ला करी; फिरी दमिश्क मन्ज इनी कस तरीकै हिम्मत सोगी प्रचार करूआ।
\v 28 सो तिंआं सोगी यरूशलेम मन्ज इन्दा-गान्दा रैऊ
\v 29 अतै वेधडक भुच्ची करी प्रभु रै नां रा प्रचार करदा; अतै यूनानी भाषा बलणैवाळै यहूदी सोगी गल्ल वात अतै वाद-विवाद करदा थू;
\v 30 यह जाणी करी भाई तैसिओ कैसरिया लैई आए, अतै तरतुस जो भैजी दिता।
\v 31 ऐस तरीकै तैसिओ पुरै यहुदेआ, अतै गलील अतै सामरिया मन्ज कलिसिया जो चैन मुळु, अतै तंयरी उन्नति भून्दी गई; अतै सो प्रभु रै ड़रा अतै पवित्र आत्मा री शान्ति मन्ज चलदी अतै बददी रैई।
\s लुद्दा अतै याफा मन्ज पतरस
\p
\v 32 फिरी ऐसा भुआ कि पतरस हर जगह फिरदा फिरदा, तिंआं पवित्र मणु वलै भी पुजु जेड़ै लुद्दा मन्ज रहन्दे थियै।
\v 33 तैड़ी तैसिओ एनियास नां हद्रगीं मणु मुळू, जैडा अठ साला थऊँ मन्जैं पुर पैऊरा थू।
\v 34 पतरसे तैस सोगी बलु, “हे ऐनियास ! यीशु मसीह तिजो ठीक करदआ। उठ, अपणै बछाणा चुक।” सो झट खड़ी गो।
\v 35 ता लुद्दा अतै शारोन रै सब रैहणै वाळै तैसिओ हेरी करी प्रभु री कनारी फिरै।
\p
\v 36 याफा मन्ज तबीजा अर्थात दोरकास नां री अक्क वसवासण रैहन्दी थी। सो बडे भलै भलै कम अतै दान करदी थी।
\v 37 तिंआं धैड़ै मन्ज सो बमार भूच्ची करी मरी गई; अतै तिन्यै तैहा जो नहलाई करी अटारी मन्ज रखी दिता।
\v 38 ठेरैतांये कि लुद्दा याफा रै नैड़े थु, चेलै यह हुणी करी कि पतरस तैड़िआ, दोई मणु भैजी करी तैस सोगी विनती करी, “असु बलै इणै री देर मत कर।”
\v 39 ता पतरस उठीकरी तिंआं सोगी भुच्ची गो, अतै जैहणै सो पुजु ता सो तैसिओ अटारी पुर लैई गै। सब विधवा रुन्दी रून्दी तसेरै ब्रखै खड़ी गई, अतै जेड़ै कुर्ते अतै कपड़ै तैहे तिंआं सोगी बणाउरै थियै, तिंआं जो दसणा लगी।
\v 40 ता पतरसे सबी जो बाहर करी दिता, अतै घुटने रै भारै प्रार्थना करी अतै लाशा री कनारी हेरी करी बलु, “हे तबीता उठ।” ता तैहे अपणी हाख्री खोली दिती; अतै पतरस जो हेरी करी उठी बैही।
\v 41 तिनी वाल दिकरी तैहा जो उठालू, अतै पवित्र मणु अतै विधवाओ हैदी करी तैहा जो जिन्दा दसी दिता।
\v 42 यह गल्ल पुरै याफा मन्ज फैली गई; अतै मतै सारै प्रभु पुर वसवास करू।
\v 43 अतै पतरस याफा मन्ज शमौन नां कसकि चमड़े रा धन्धा करनैवाळै रै वळै बड़ै धैड़ै तक रैऊ।
\c 10
\s पतरस जो कुरनेलियुस रा बुलावा
\p
\v 1 कैसरिया मन्ज कुरनेलियुस नां रा अक्क मणु थु, जैडा इतालियानी नां री पलटन रा सुबेदार थु।
\v 2 सो भक्त थु, अतै अपणै पुरै घराने सोगी प्रमात्मै थऊँ ड़रदा थु, अतै यहूदी मणु जो बड़ा दान दिन्दा, अतै बराबर प्रमात्मा सितै प्रार्थना करदा थु।
\v 3 तिनी देय्आ रै त्रिये पैहरै स्पष्ट रूपा सितै हेरू कि प्रमात्मै रा अक्क स्वर्गदूत तैस बलै अंदर ईच्ची करी बलदा, “हे कुरनेलियुस!”
\v 4 तिनी तैसिओ ध्याना सोगी हेरू अतै ड़री करी बलु, “हे प्रभु, कै हा?” तिनी तैस सोगी बलु, “तेरी प्रार्थना अतै तेरै दान यादा तांये प्रमात्मै रै सामणै पुजै हिन;
\v 5 अतै अबै याफा मन्ज मणु भैजी करी शमौन जो, जैसिओ पतरस भी बलदै हिन, हैदी लै।
\v 6 सो शमौन, चमड़े रा कम करणै वाळै रै घरै ठहरूरा हा, जैसेरा घर समुद्रा रै कण्ड़ै हा।”
\v 7 जैहणै सो स्वर्गदूत जिनी तैस सोगी गल्ला करी थी चली गो, ता तिनी दोई सेवक, अतै जेड़ै तसेरै सामणै हाजिर रैहन्दै थियै तिंआं थऊँ अक्क सपाई भक्त जो हैदु,
\v 8 अतै तिंआं जो सब गल्ला समझाई करी याफा जो भैजु।
\s पतरसा रा दर्शन
\p
\v 9 दूये धैड़ै चलदै चलदै जैहणै सो नगरा मन्ज पुजै, ता दोफारा रै नैड़ै पतरस कोठे पुर प्रार्थना करनै जो चढु।
\v 10 तैसिओ भूख लगी अतै कुछ खाणा चाहन्दा थु, पर जैहणै सो तयारी करू करदै थियै तैहणै सो बेहोश भूची गो;
\v 11 अतै तिनी हेरू, कि अम्बर खुली गो हा; अतै अक्क थाळ बड़ी चादरा सांईये चंऊ कनारै थऊँ लटकुरा धरती री कनारी ओसु करदा।
\v 12 जैत मन्ज धरती रै सब तरह रै चौं पैरा बाळै अतै रैंगणवाळै जन्तु अतै अम्बरा रै पक्षी थियै।
\v 13 तैसिओ ऐसा शब्द हुणु कि, “हे पतरस उठ, मार अतै खा।”
\v 14 पर पतरसे बलु, ना प्रभु, कदि भी ना; क्ओकि मैंई कोई भी अपवित्र या अशुद्ध चिज ना खाई हा।”
\v 15 फिरी तैसिओ दूँई बरी हुणु, जैडा कुछ प्रमात्मै शुद्ध ठहराऊरा, तैतिओ तु अशुद्ध मत बल।”
\v 16 त्राई बरी ऐसा ही भुआ; ता सो झट थाळ अम्बरा री कनारी चुकी लैऊ।
\p
\v 17 जैहणै पतरस अपणै मना मन्ज सोचु ही करदा थु, कि यह दर्शन जैडा मैंई हेरूआ कै भुच्ची सकदा, ता हेरा, सो मणु जिंआं जो कुरनेलियुसे भैजुरा थु, शमौन रै घरा रा पता पुछदै तसेरै ही घरै ईच्ची रैह,
\v 18 अतै हक्का पाई करी पुछणा लगै, “कै शमौन जैसिओ पतरस भी बलदै हिन, मेहमान ऐठिये ही हा?”
\v 19 पतरस ता तैस दर्शना पुर सोचु ही करदा थु, कि आत्मे तैस सोगी बलु, “हेर त्राई मणु तेरी तोपा मन्ज हिन।
\v 20 अतै उठी करी थलै गा, अतै नि:सकोच तिंआं सोगी चली गा; क्ओकि मैंई ही तिंआं जो भैजुरा हा।”
\v 21 ता पतरसे ओसी करी तिंआं मणु सोगी बलु, “हेरा, जैसिओ तुहै तोपु करदै हिन, सो अऊँ ही हा। तुन्दै इणै री वजह कै हा?”
\v 22 तिन्ये बलु, “कुरनेलियुस सूबेदार जैडा धर्मी अतै प्रमात्मै थऊँ डरनैवाळा अतै सब यहूदी जाति मन्ज सुनाम मणु हा, तिनी अक्क पवित्र स्वर्गदूता रा दर्शन पाऊ हा कि तिजो अपणै घरा मन्ज हैदी करी वचन हुणा।”
\v 23 ता तिनी अंदर हैदी करी तंयारी सेवा करी।
\s कुरनेलियुस रै घरा मन्ज पतरस
\p दूँये धैड़ै सो तिंआं सोगी गो, अतै याफा रै भाई थऊँ कुछ तैस सोगी भूच्ची गै।
\v 24 दूँये धैड़ै सो कैसरिया पुजै, अतै कुरनेलियुस अपणै टबरा अतै प्रेमी मित्रा जो इकट्ठा करी के तंयारी भाळ करू करदै थियै।
\v 25 जैहणै पतरस अंदरा जो ईणा लगुरा थु, ता कुरनेलियुस तैस सोगी मुळू, अतै तसेरै पैरै पैई करी तैसिओ प्रणाम करू;
\v 26 पर पतरसे तैसिओ चुकी करी तैसिओ बलु, “खड़ी गा, अऊँ भी ता मणु ही हा।”
\v 27 अतै तैस सोगी गल्ल-वात करदा अंदरा जो गो, अतै मतै सारै मणु जो इकट्ठै हेरी करी
\v 28 तिंआं सोगी बलु, “तुहै जाणदै हिन कि अन्यजाति सितै संगति रखणा या तिंआं वलै गाणा यहूदी तांये अर्धम हा, पर प्रमात्मै मिन्जो सितै दस्सु हा कि कसी भी मणु जो अपवित्र या अशुद्ध ना बल।
\v 29 ठेरैतांये जैहणै हैदु ता बिना कुछ कणेई करी अऊँ चली आ। अबै अऊँ पुछदा कि मिन्जो कस कमा तांये हैदुआ?”
\p
\v 30 कुरनेलियुसे बलु, “ऐसा घड़ी पुरै चंऊर धैड़ै भूच्ची गै हिन, अऊँ अपणै घरै त्रिये पैहरै प्रार्थना करू करदा थु; ता के हेरू कि अक्क मणु चमकीला कपड़ै लाऊरा, मेरै सामणै ईच्ची खडु
\v 31 अतै बलणा लगा, ‘हे कुरनेलियुस तेरी प्रार्थना हुणी लैई गई हा अतै तेरै दान भी प्रमात्मै सामणै याद करै हिन
\v 32 ठेरैतांये कस्की जो याफा भैजी करी शमौन जैसिओ पतरस भी बलदै हिन हैदी भैज। सो समुद्रा रै कण्ड़ै शमौन, चमड़े रा कम करणैवाळै रै घरै मेहमान हा।’
\v 33 ता मैंई झट तिजो बलै मणु भैजे, अतै तैंई भला करू कि चली आ। अबै अहै सब प्रमात्मै रै सामणै हिन ताकि जैडा कुछ प्रमात्मै तिजो सोगी बलुरा तैसिओ हुणन।”
\s पतरसा रा उपदेश
\p
\v 34 ता पतरसे बलु, “अबै मिन्जो पक्का पता लगी गो हा कि प्रमात्मा कसी रा भी पक्षपात ना करदा,
\v 35 बल्कि हर जाति मन्ज जैडा तैस थऊँ डरदा अतै धर्मा रै कमा करदा, सो तैसिओ खरा लगदा।
\v 36 जैडा वचन तिनी इस्त्राएलियो भजुरा, जैहणै तिनी यीशु मसीह रै द्धारा (जैडा सबी रा प्रभु हा) शान्ति रा सुसमाचार हुणा,
\v 37 सो वचन तुहै जाणदै हिन, जैडा यूहन्ना रै बपतिस्मे रै प्रचार थंउ बाद गलील थऊँ शुरू भुची करी पुरै यहुदेआ मन्ज फैली गो:
\v 38 प्रमात्मै कस तरीकै सितै यीशु नासरी जो पवित्र आत्मा अतै सामर्थ्य सितै अभिषेक करू; सो भलाई करदा अतै सबी जो जेड़ै शैतान रै सताऊरै थियै, खरा करदा फिरू, क्ओकि प्रमात्मा तैस सोगी थु।
\v 39 अहै सब तिंआं कम रै गवाह हिन; जेड़ै तिनी यहूदीया रै देसा अतै यरूशलेम मन्ज करूरै हिन, अतै तिन्ये तैसिओ काठ पुर लटकाई करी मारी दिता।
\v 40 तैसिओ प्रमात्मै त्रिये धैड़ै फिरी जियाऊँ, अतै प्रकट भी करी दिता;
\v 41 सब मणु पुर ना पर तिंआं गवाह पुर जिंआं जो प्रमात्मै पैहलै ही चुणी लैऊरा थु, अर्थात असु पुर जिन्ये तसेरै मरूरै थऊँ जिणै रै बाद सोगी खाऊ-पिऊ;
\v 42 अतै तिनी असिओ हूक्म दिता कि मणु मन्ज प्रचार करा अतै गवाही देय्आ, कि यह सो ही हा जैसिओ प्रमात्मै जिन्दै अतै मरूरै रा न्यायी ठहराऊरा हा।
\v 43 तसेरी सब भविष्यवक्ता गवाही दिन्दै हिन कि जैडा कोई तैस पुर वसवास करला, तैसिओ यीशु रै नां रै द्धारा पापा री माफी मुळणी हा।”
\s अन्यजाति पुर पवित्र आत्मा रा उतरना
\p
\v 44 पतरस यह कणैऊ ही करदा थु कि पवित्र आत्मा वचन हुणणै वाळै सबी पुर उतरी आ।
\v 45 अतै जैतनै खतना करूरै वसवासी पतरस सोगी छुरै थियै, सो सब हैरान भुऐ कि अन्यजाति पुर भी पवित्र आत्मा रा दान दिता।
\v 46 क्ओकि तिन्ये तिंआं जो होर अलग अलग भाषा बलदै अतै प्रमात्मै री बड़ाई करदै हुणु। ता पतरसे बलु,
\v 47 “कै कोई पाणी जो रोकी सकदा कि यह बपतिस्मा ना लैन, जिन्ये असु सांईये पवित्र आत्मा जो पाऊआ?”
\v 48 अतै तिनी हूक्म दिता कि इन्या जो यीशु मसीह रै नां सितै बपतिस्मा दिता गच्छा। ता तिन्ये तैस सोगी विनती करी कि सो कुछ धैड़ै होर तिंआं सोगी रेय्आ।
\c 11
\s पतरस रै द्धारा तसेरै कमा रा व्यौरा
\p
\v 1 फिरी चेलै अतै भाईये जैडा यरूशलेम मन्ज हुणु कि अन्यजाति भी प्रमात्मै रा वचन मनी लैऊ हा।
\v 2 ता जैहणै पतरस यरूशलेम मन्ज आ, ता खतना करूरै मणु तैस सोगी बैहसणा लगै,
\v 3 “तैंई खतना ना करूरै मणु वलै गिच्ची करी तिंआं सोगी खाऊ।”
\v 4 ता पतरसे शुरू थऊँ अक्क अक्क करी के तिंआं जो सब कणेई हुणाऊ:
\v 5 “अऊँ याफा नगर मन्ज प्रार्थना करू करदा थु, अतै बेहोश भुच्ची करी अक्क दर्शन हेरू अक्क बड़े थाळा मन्ज, बड़ी चादरा सांईये चौं कनारै थऊँ लटकुरा, अम्बरा थऊँ ओसीकरी मेरै सामणै आ।
\v 6 जैहणै मैंई तैत पुर ध्यान करू, ता धरती रै सब चौं पैरा बाळै, वणा रै पशु अतै रैंगनेवाळै जन्तु अतै अम्बरा रै पक्षी हेरै;
\v 7 अतै यह बोल हुणु, ‘हे पतरस उठ, मार अतै खा।‘
\v 8 मैंई बलु, ‘ना प्रभु, ना; क्ओकि कोई भी अपवित्र अतै अशुद्ध चिज मेरै मूँहा मन्ज कदी भी ना गई।‘
\v 9 ता अम्बरा थऊँ यह दूँआ शब्द भुआ, ‘जैडा कुछ प्रमात्मै शुद्ध ठहराऊरा, तैतिओ अशुद्ध मत बल।‘
\v 10 त्राई बरी ऐसा ही भुआ; ता फिरी सब कुछ अम्बरा जो वापिस चली गो।
\v 11 अतै हेरा, तैहणै ही त्राई मणु जेड़ै कैसरिया थऊँ मिन्जो वलै भैजुरै थियै, तैस घरा मन्ज इची खड़िये जैड़ी अऊँ थु।
\v 12 ता आत्मे नि:सकोंच तिंआं सोगी गाणै जो बलु, अतै यह छिआ: भाई भी मिन्जो सोगी चली पै; अतै अहै तैस मणु रै घरा जो गै।
\v 13 तिनी असिओ दस्सु कि तिनी अक्क स्वर्गदूता जो अपणै घरै खडुरा हेरू, जिनी तैसिओ बलु, ‘याफा मणु भैजी करी शमौन जो जैसिओ पतरस भी बलदै हिन, हैदी लै।
\v 14 तैस तुसु सोगी ऐसी गल्ला करनी हिन, जिंआं सितै तुद अतै तेरै घराने उद्धार पाणा।’
\v 15 जैहणै अऊँ गल्ला करना लगु ता पवित्र आत्मा तिंआं पुर तैस तरीकै ऊतरू जिंआं शुरू मन्ज असु पुर ऊतरू थु।
\v 16 ता मिन्जो प्रभु रा यह वचन याद आ; जैडा तिनी बलुरा थु, ‘यूहन्ने ता पाणी सितै बपतिस्मा दितुरा; पर तुसु पवित्र आत्मा सितै बपतिस्मा पाणा।’
\v 17 ता जैहणै प्रमात्मै तिंआं जो भी यह दान दिता, जैडा असिओ प्रभु यीशु मसीह पुर वसवास करणै थऊँ मुळुरा; ता अऊँ कुण थु जैडा प्रमात्मै जो रोकी सकदा?”
\v 18 यह हुणी करी सो चुप रैह, अतै प्रमात्मै अन्यजाति जो भी जिन्दगी तांये मन फिराव रा दान दिता हा।”
\s अन्ताकिया री कलीसिया
\p
\v 19 जेड़ै मणु तैस क्लेशा रै मारै जैडा स्तिफनुस री वजह थऊँ पैऊरा थु, तितर-बितर भुच्ची गच्छुरै थियै, सो फिरदै फिरदै फीनीके अतै साइप्रस अतै अन्ताकिया मन्ज पुजै; पर यहुदी जो छड़ी होर कसी जो वचन ना हुणादैं थियै।
\v 20 पर तिंआं मन्ज कुछ साइप्रसवासी अतै कुरैनी थियै, जेड़ै अन्ताकिया मन्ज इच्ची करी यूनानी जो भी प्रभु यीशु री गल्ला हुणाणा लगै।
\v 21 प्रभु रा हथ्थ तिंआं पुर थु, अतै मतै मणु वसवास करी के प्रभु री कनारी फिरै।
\v 22 जैहणै तंयरी चर्चा यरूशलेम री कलिसिया रै हुणनै मन्ज आई ता तिन्ये बरनवास जो अन्ताकिया भैजु।
\v 23 सो तैड़ी पुजी करी अतै प्रमात्मै रै अनुग्रह जो हेरी करी खुश भुआ, अतै सबी जो उपदेश दिता कि तन मन लगाई करी प्रभु सितै लिपटी रेय्आ।
\v 24 सो अक्क भला मणु थु, सो पवित्र आत्मा अतै वसवास सोगी भरूरा थु; अतै होर भी मणु प्रभु मन्ज इच्ची मिले।
\v 25 ता सो शाऊल जो तोपणै तांये तरतुस जो चली गो।
\v 26 जैहणै सो तिंआं सोगी मुळू ता सो तिंआं जो अन्ताकिया लैई आ; अतै ऐसा भुआ कि सो अक्क साल तक कलिसिया सोगी मुलदे अतै मतै सारै मणु जो उपदेश दिन्दै रैह; अतै चेलै सबी थऊँ पैहलै अन्ताकिया मन्ज ही मसीह कहलाए।
\p
\v 27 तिंआं धैड़ै मन्ज कई भविष्यवक्ता यरूशलेम थऊँ अन्ताकिया आए।
\v 28 तिंआं मन्ज अगबुस नां रै अक्की आत्मा री प्ररणा सोगी खडी करी यह दस्सु कि पुरै जगत मन्ज अक्क बड़ा अकाल पैणा- सो अकाल क्लौदियुस रै टैंमा मन्ज पैऊ।
\v 29 ता चेलै यह फैसला करू कि अपणी अपणी पूंजी रै अनुसार यहूदीया मन्ज रहणैवाळै भाई री मदद तांये कुछ भैजन।
\v 30 तिन्ये ऐसा ही करू; अतै बरनवास अतै शाऊल रै हथ्थै स्याणै तांये कुछ भैजी दिता।
\c 12
\s पतरसा री जेला थंऊ मुक्ति
\p
\v 1 तैस टैमै हेरोदेस राजे कलीसिया रै कई मणु जो सताणै तांये तिंआं पुर हथ्थ पाये।
\v 2 तिनी यूहन्ना रै भाई याकूब जो तलवार सितै मरवाई दिता
\v 3 जैहणै तिनी हेरू कि यहूदी मणु ऐत थऊँ खुश भुचु करदै हिन, ता तिनी पतरस जो पकड़ी लैऊ। सो अखमीरी रोटी रै धैड़ै थियै।
\v 4 तिनी तैसिओ पकड़ी करी जेला मन्ज बन्द करी दिता, अतै चऊर- चऊर सपाई जो चौं पैहरै मन्ज रखु; यह सोची करी कि फसह थऊँ बाद तैसिओ मणु रै सामणै लैईआ।
\v 5 जेला मन्ज पतरस बन्द थु; पर कलीसिया तैस तांये लौ लाई करी प्रमात्मै सितै प्रार्थना कर करदी थी।
\p
\v 6 जैहणै हेरोदेस तैसिओ मणु रै सामणै लैईणै जो थु, तैहा ही राती पतरस दूँ जंजीरा सितै बनुरा दूँ सपाई रै मन्जै सोऊ करदा थु; अतै पैहरैदार द्धारा पुर जेला री रखवाली करू करदै थियै।
\v 7 हा हेरा, प्रभु रा अक्क स्वर्गदूत इच्ची खडु अतै तेसा कोठरी मन्ज लौ चमकी, अतै तिनी पतरसा री पसली पुर हथ्थ मारी के तैसिओ जगाऊ अतै बलु, “उठ, झट कर।” अतै तसेरै हथ्था थऊँ जंजीरा खुली करी पैई गई।
\v 8 ता स्वर्गदूते तैस सोगी बलु, “कमर कस, अतै अपणै जूट्टै पा।” तिनी तिंआं ही करू। फिरी तिनी तैस सोगी बलु, “अपणै कपड़ै लाई करी मेरै पिचो चली पै।”
\v 9 सो निकळी करी तसेरै पिचो चली पैऊ; पर यह ना जाणदा थु कि जैडा कुछ स्वर्गदूत करू करदा यह सच हा, बल्कि यह सोचु कि अऊँ सुपना हेरू करदा।
\v 10 ता सो पैहलै अतै दूँये पैहरै थऊँ नकैई करी तैस लोहै रै फाटका बलै पुजै, जैडा नगरा री कनारी थु। सो तिंआं तांये अपणै आप खुली गो, अतै सो निकळी करी अक्क गल्ळी मितै चली गै, अतै तैहणै ही स्वर्गदूत तैसिओ छड़ी करी चली गो।
\v 11 ता पतरस होशा मन्ज आ अतै बलु, “अबे मैंई सच जाणी लैऊआ कि प्रभुऐ अपणा स्वर्गदूत भैजी करी मिन्जो हेरोदेस रै हथ्था थऊँ छुड़ाई लैऊआ, अतै यहूदी री सव आशा त्रोड़ी दिती हिन।”
\p
\v 12 यह जाणी करी सो तैस यूहन्ना री माता रै घरा जो गो, जैसिओ मरकुस भी बलदै थियै। तैड़ी मणु इक्कठ्ठै भुच्ची करी प्रार्थना करू करदै थियै।
\v 13 जैहणै तिनी दारा री खिड़की खटखटाई, ता रूदे नां री अक्क दासी हेरना आई।
\v 14 अतै पतरसा री आवाज जो पछैणी करी तैसै खुशी सितै दरवाजा ना खोलू पर दौड़ीकरी अन्दर गई, अतै सबी सोगी वलु की पतरस दारा पुर खडुरा।
\v 15 तिन्ये तैसा सोगी बलु, “तु पागल हा।” पर सो पक्का करी के बलणा लगी कि ऐसा ही हा। ता तिन्ये बलु, “तसेरा स्वर्गदूत भुणा।”
\v 16 पर पतरस खटखान्दा रैऊ: ता तिन्ये खिड़की खोली, अतै तैसिओ हेरी करी हैरान रैई गै।
\v 17 ता तिनी तिंआं जो सिनक लाई कि चुप रैहन; अतै तिंआं जो दस्सु कि प्रभु कस तरीकै सितै तैसिओ जेला थऊँ कड़ी लैई आ। फिरी बलु, “याकूब अतै भाई जो यह गल्ल दस्सी दिंयें।” ता निकळी करी दूँई जगह जो चली गो।
\p
\v 18 भ्यागा सपाई मन्ज बड़ी हलचल मची गई कि पतरसा करा गो।
\v 19 जैहणै हेरोदेसे तसेरी तोप पाई अतै सो ना मुळू, ता पैहरैदारै री जाँच करी अतै हूक्म दिता कि सो मारी दिते गान; अतै सो यहूदीया जो छड़ी करी कैसरिया मन्ज रैहणा लगु।
\s हेरोदेस री मौत
\p
\v 20 हेरोदेस सूर अतै सैदा रै मणु थऊँ वड़ा नाखुश थु। ठेरैतांये कि सो अक्क मन भुच्ची करी तैस वलै आए, अतै बलास्तुस जो जैडा राजा रा अक्क कर्मचारी थु, मनाई करी मेल कराणा चाहन्दा थू; क्ओकि राजा रै देसा थऊँ तिंआंरै देसा रा पालन पोषण भुन्दा थु।
\v 21 ठहराऊरै धैड़ै हेरोदेस राज्यवस्त्र पैहनी करी सिंहासन पुर बैहु, अतै तिंआं जो व्याख्यान दिणा लगु।
\v 22 ता मणु वक्की नकैए, “यह ता मणु रा ना पर प्रमात्मै रा बोल हा।”
\v 23 तैस ही टैमै प्रभु रै अक्की स्वर्गदूते तैसिओ मारी दिता, क्ओकि तिनी प्रमात्मै जो महिमा ना करी; अतै तैसिओ कीड़े पै अतै सो मरी गो।
\p
\v 24 पर प्रमात्मै रा वचन बढ़दा अतै फैलदा गो।
\p
\v 25 जैहणै बरनबास अतै शाऊल अपणी सेवा पुरी करी बैहे ता यूहन्ना जो जैडा मरकुस कहलान्दा थु सोगी लैई करी यरूशलेम जो फिरी आये।
\c 13
\s बरनबास अतै शाऊल जो भैजणा
\p
\v 1 अन्ताकिया री कलीसिया मन्ज कई भविष्यवक्ता अतै उपदेशक थियै; जिंया बरनबास शमौन जैसिओ नीगर भी बलदै थियै; अतै लूकियुस कुरेनी, देसा रै चौथै हेस्सै रै राजा रा दूधभाई मनाहे, अतै शाऊल।
\v 2 जैहणै सो ब्रत रखी करी प्रभु री उपासना करू करदै थियै, ता पवित्र आत्मे बलु, “मेरै तांये बरनबास अतै शाऊल जो तैस कमा तांये अलग करा जैत तांये मैंई तिंआं जो हैदुरा हा।”
\v 3 ता तिन्ये ब्रत रखी करी प्रार्थना करी अतै तिंआं पुर हथ्थ रखी करी तिंआं जो विदा करू।
\s पौलुस री पैहली प्रचार यात्रा
\p
\v 4 ता सो पवित्र आत्मा रै भैजुरै सिलूकिया जो चली गै; अतै तैड़ी जहाजा पुर चढ़ी करी साइप्रस जो चले;
\v 5 अतै सलमीस मन्ज पुजी करी, प्रमात्मै रा वचन यहूदी रै आराधनालय मन्ज हुणाऊ। यूहन्ना तंयारा सेवक थु।
\v 6 सो तैस पुरै टापू मितै भून्दै पाफुस तक पुजै। तैड़ी तिंआं जो बार-यीशु नां रा अक्क यहूदी टोन्हा अतै झूठा भविष्यवक्ता मुळू।
\v 7 सो हाकिम सिरगियुस पौलुस सोगी थु, जैडा बुद्धिमान मणु थु। तिनी बरनवास अतै शाऊल जो अप्पु बलै हैदी करी तिंआं थऊँ प्रमात्मै रा वचन हुणना चाऊ।
\v 8 पर इलीमास टोन्हे, क्ओकि यह तसेरै नां रा अर्थ हा, तंयारा वरोध करी के हाकिम जो वसवास करनै थऊँ रोकणा चाऊ।
\v 9 ता शाऊले जैसेरा नां पतरस भी हा, पवित्र आत्मा सितै भरी करी तैसेरी कनारी टकटकी लगाई करी हेरू अतै बलु,
\v 10 “हे सब कपट अतै सब चतुराई सितै भरूरै शैताना री औलाद, सकल धर्मा रै बैरी, कै तूद प्रभु रै सीधे रस्ते जो टेढ़ा करना ना छड़णा?
\v 11 अबै हेर प्रभु रा हथ्थ तिजो पुर लगुरा हा; अतै तुद कुछ टैंमा तांये अंधे रैहणा अतै सुरजा जो ना हेरी सकणा।” ता तैहणै ही धुन्धलापन अतै नैहरा तैस पुर छाई गो, अतै सो ऐरा-औरा टटोलणा लगी पैऊ ताकि कोई तसेरा हथ्थ पकड़ी लैई चला।
\v 12 ता हाक्मे जैडा भच्छुरा थु तैसिओ हेरी करी अतै प्रभु रै उपदेसा सितै हेरान भुच्ची करी वसवास करू।
\s पिसिदिया रै अन्ताकिया मन्ज
\p
\v 13 पौलुस अतै तसेरै साथी पाफुस थऊँ जहाज मन्ज पंफूलिया रै पिरगा मन्ज आए; अतै यूहन्ना तिंआं जो छड़ी करी यरूशलेम जो फिरी गो।
\v 14 पिरगा थऊँ अग्गो नकैई करी सो पिसिदिया रै अन्ताकिया मन्ज पुजै; अतै सब्त रै धैड़ै आराधनालय मन्ज गिच्ची करी बैही गै।
\v 15 व्यवस्था अतै भविष्यवक्ता री कताबा जो पढ़णै थऊँ बाद आराधनालय रै सरदारै तिंआं जो संदेसा भैजु कि, “हे भाईओ, अगर मणु रै उपदेश तांये तुन्दै मना मन्ज कोई गल्ल भोआ ता बलें।”
\v 16 ता पौलुस खड़ी करी अतै हथ्था सितै सिनका लाई के कणैणा लगा, “हे इस्त्राएलियो, अतै प्रमात्मै थऊँ डरनै वाळैओ, हुणा:
\v 17 ईंयां इस्त्राएली मणु रै प्रमात्मै तुसिओ चुणी लैऊरा, अतै जैहणै यह मणु मिस्त्र देसा मन्ज परदेशी भुच्ची करी रैहन्दैं थियै, ता तंयारी उन्नती करी; अतै बलवन्त भुजा थऊँ कड़ी आन्दैं।
\v 18 सो कोई चाळी साल तक बणा मन्ज तंयारी सैहन्दा रैऊ,
\v 19 अतै कनान देसा मन् सत जाति रा नाश करी के तंयारा देश कोई साढ़ै चंऊर सौ साला तक इन्या जो मीरास मन्ज दि दिता
\v 20 ऐत थऊँ बाद तिनी शमूएल भविष्यवक्ता तक तिनी न्यायी ठहराये।
\v 21 ऐत थऊँ बाद तिन्ये अक्क राजा मँगू; ता प्रमात्मै चाळी साला तक बिन्यामीन रै गोत्रा थऊँ अक्क मणु; अर्थात कीश रै पुत्रा शाऊल जो तिंआं पुर राजा ठहराऊ।
\v 22 फिरी तिनी अलग करी के दाऊद जो राजा बणाऊ; जसेरै बारै मन्ज तिनी गवाही दिती, ‘मिन्जो अक्क मणु’ यिशै रा पुत्र दाऊद, मेरै मना अनुसार मुळी गो हा; तैस ही मेरी सब इच्छा पुरी करनी हिन।’
\v 23 ऐस ही वंशा मन्ज प्रमात्मै अपणी प्रतिज्ञा अनुसार इस्त्राएल वलै अक्क उद्धारकर्ता, अर्थात यीशु जो भैजु।
\v 24 जसेरै ईणै थऊँ पैहलै यूहन्ने सब इस्त्राएली मन्ज मन फिराव रै बपतिस्मा रा प्रचार करू।
\v 25 जैहणै यूहन्ना अपणी सेवा पुरी करनै पुर थु, ता तिनी बलु, ‘तुहै मिन्जो कै समझदै हिन? अऊँ सो निय्आ!’ बल्कि हेरा, मिन्जो बाद अक्क इणैवाळा, अऊँ जसेरै पैरा रै जट्‌टै खोलणै रै भी काबल अऊँ निय्आ।’
\p
\v 26 “हे भाईओ, तुहै जेड़ै अब्राहम री औलाद हिन; अतै तुहै जेड़ै प्रमात्मै थऊँ डरदै हिन, तुसु वलै ऐस उद्धार रा वचन भैजुरा हा।
\v 27 क्ओकि यरूशलेम मन्ज रैहणैवाळै अतै तंयारै सरदारै ना तैसिओ पछैणु अतै न भविष्यवक्ता री गल्ला समझी, जैड़ी हर सब्त रै धैड़ै पढ़ी गान्दी हिन, ठेरैतांये तैसिओ दोषी ठहराई करी तिंया गल्ला जो पुरा करू।
\v 28 तिन्ये मारै दिणै तांये भी कोई दोष ना पाऊ, तांभी पिलातुसा सोगी विनती करी की ऐसिओ मारी देय्आ।
\v 29 जैहणै तिन्ये तसेरै बारै मन्ज लिखुरी सब गल्ला जो पुरा करू ता तैसिओ क्रूस थऊँ ओसाली करी कब्रा मन्ज रखु।
\v 30 पर प्रमात्मै तैसिओ मरूरै थऊँ जियाऊ,
\v 31 अतै सो तिंआं जो जेड़ै तैस सोगी गलील थऊँ यरूशलेम जो छुरै थियै, मतै धैड़ै तक हुजदा रैऊ; मणु रै सामणै अबै सो ही गवाह हिन।
\v 32 अहै तुसिओ तैहा प्रतिज्ञा रै बारै मन्ज जैड़ी बापदादों सोगी करूरी थी, यह सुसमाचार हुणादै हिन,
\v 33 कि प्रमात्मै यीशु जो जियाई करी सो ही प्रतिज्ञा इन्दी सन्ताना तांये पुरी करी हा; जिंआं दूँये भजना मन्ज लिखुरा हा,
\q1 ‘तू मेरा पुत्र हा;
\q2 अज मैंई ही तिजो पैदा करूआ।’
\v 34 अतै तसेरै ऐस तरीकै मरूरै थऊँ जियाणे रै बारै मन्ज भी सो कदी ना हड़ा, तिनी यह बलु,
\q1 ‘अऊँ दाऊद पुर करूरी पवित्र अतै अटल कृपा तिजो पुर करला।’
\p
\v 35 ठेरैतांये तिनी अक्क होर भजन मन्ज भी बलु,
\q1 ‘तुद अपणै पवित्र जो हडणा ना दिणा।’
\p
\v 36 क्ओकि दाऊद ता प्रमात्मै री इच्छा रै अनुसार अपणै टैंमा री सेवा करी के मरी गो, अतै अपणै बाप-दादे मन्ज गिच्ची करी मिली गो, अतै हड़ी भी गो।
\v 37 पर जैसिओ प्रमात्मै जिआऊरा, सो ना हडु।
\v 38 ठेरैतांये हे भाईओ, तुहै जाणी लेय्आ कि सेरै ही द्धारा पापा री माफी रा समाचार तुसिओ दिता हा;
\v 39 अतै जिंआं गल्ला मन्ज तुहै मुसा री व्यवस्था रै द्धारा निर्दोष ना ठहरी सकदै थियै, तिंआं सबी मन्ज हरेक वसवास करणैवाळा हरेक निर्दोष ठहरदा।
\v 40 ठेरैतांये चौंकने रेय्आ, ऐसा ना भोआ कि जैडा भविष्यवक्ता री कताबा मन्ज आ हा, तुसु पुर भी ईच्ची पेय्आ;
\q1
\v 41 ‘हे निन्दा करनैवाळैओ, हेरा,
\q2 अतै हैरान भोआ, अतै मिटी गच्छा;
\q1 क्ओकि अऊँ तुन्दै धैड़ै मन्ज अक्क कम करदा हा,
\q2 ऐसा कम कि अगर कोई तुसु सोगी तसेरी चर्चा करा,
\q3 ता तुसु भी वसवास ना करणा’।”
\p
\v 42 तसेरै बाहर नकैदैं टैमै मणु तैस सोगी विनती करना लगै कि अगले सब्त रै धैड़ै असिओ यह गल्ला फिरी हुणा।
\v 43 जैहणै सभा उठी गई ता यहूदी अतै यहूदी मत बाळै मतै सारै भक्त पौलुस अतै बरनबास रै पिचो चली पै; अतै तिन्ये तैड़ी मणु सोगी गल्ला करी के समझाऊ कि प्रमात्मै रा अनुग्रह मन्ज बणी रेय्आ।
\s पौलुसे होरी जाति मन्ज भी प्रचार शुरू करू
\p
\v 44 अगलै सब्त रै धैड़ै नगरा मन्ज सब मणु प्रमात्मै रा वचन हुणने जो इक्कठा भुच्ची गै।
\v 45 पर यहूदी भीड़ा जो हेरी करी डाह सितै भरी गै, अतै बुराई करी के पौलुस री गल्ला रै वरोधा मन्ज बलणा लगै।
\v 46 ता पौलुस अतै बरनबास निड़र भुची करी बलणा लगा, “जरूरी थु कि प्रमात्मै रा वचन पैहलै तुसिओ हुणाया गान्दा; पर जैहणै तुहै तैतिओ दूर हटान्दे हिन, ता अपणै आपा जो सदा काल री जिन्दगी रै योग्य ना बणान्दे, ता हेरा, अहे ता अन्यजाति री कनारी फिरदै हिन।
\v 47 क्ओकि प्रमात्मै असिओ यह हूक्म दितुरा,
\q1 ‘मैंई तुसिओ अन्यजाति तांये लौ ठहराऊरा हा,
\q2 ताकि तुहै धरती रै छोर तक उद्धार रा दार भून’।”
\p
\v 48 यह हुणी करी अन्यजाति खुश भुई, अतै प्रमात्मै रै वचन री बड़ाई करना लगै; अतै जैतनै सदा काल री जिन्दगी तांये ठहराऊरै हिन तिन्ये वसवास करू।
\v 49 ता प्रभु रा वचन तैस पुरै देसा मन्ज फैलना लगा।
\v 50 पर यहूदीये भक्त अतै कुलीन जनानी अतै नगरा रै प्रमुख मणु जो उकसाऊ, अतै पौलुस अतै बरनबास रै विरूद्ध उपद्रव करी के तिंआं जो अपणी सीमा थऊँ बाहर कड़ी दिता।
\v 51 ता सो तिंआं सामणै अपणै पैरा री धूड़ झाड़ी करी इकुनियुम जो चली गै।
\v 52 अतै चेलै खुशी अतै पवित्र आत्मा सितै भरीन्दे गै।
\c 14
\s इकुनियुम मन्ज पौलुस अतै बरनबास
\p
\v 1 इकुनियुम मन्ज ऐसा भुआ कि सो यहूदी रै आराधनालय मन्ज सोगी सोगी गै अतै ऐस तरीकै री गल्ला करी की यहुदी अतै यूनानी दूनी मन्ज बड़ै मणुऐ वसवास करू।
\v 2 पर वसवास ना करणैवाळै यहूदीये अन्यजाति रै मन भाई रै वरोधा मन्ज भड़काए अतै कटुता पैदा करी दिती।
\v 3 सो बड़ै धैड़ै तक तैड़ी रैह, अतै प्रभु रै भरोसे पुर हिम्मती सोगी गल्ला करदै थियै; अतै सो तंयारै हथ्थै चिन्ह् अतै हैरानी वाळै कम करवाई करी अपणै अनुग्रह रै वचन पुउ गवाही दिन्दा थु।
\v 4 पर नगरा रै मणु मन्ज फूट पैई गच्छुरी थी, ऐत थऊँ कई यहूदी री कनारी अतै कई चेलै री कनारी भुच्ची गै।
\v 5 पर जैहणै अन्यजाति अतै यहूदी तंयारा अपमान अतै तिंआं पुर पथराव करनै तांये अपणै सरदारा समेत तिंआं पुर दौड़ै,
\v 6 ता सो ऐहा गल्ला जो जाणी गै, अतै लुकाउनिया रै लुस्त्रा अतै दिरबै नगरा मन्ज, अतै अखै-बख्रै रै नगरा जो नह्ही गै।
\v 7 अतै तैड़ी सुसमाचार हुणाण लगै।
\s लुस्त्रा अतै दिरबे मन्ज
\p
\v 8 लुस्त्रा मन्ज अक्क मणु बैहुरा थु, जैडा पैरा रा कमजोर थु। सो जन्मा थऊँ ही लंगड़ा थु अतै कदी भी ना चलुरा थु।
\v 9 सो पौलुस जो कणेन्दा हुणु करदा थु। पौलुसे तसेरी कनारी टकटकी लगाई करी हेरू कि तैसिओ ठीक भुच्ची गाणै रा वसवास हा,
\v 10 अतै जोरा सितै बलु, “अपणै पैरा रै भारै खड़ी गा।” ता सो उटकी करी चलणा फिरणा लगी पैऊ।
\v 11 मणुऐ पौलुस रा यह कम हेरी करी लुकाउनिया री भाषा मन्ज उचे शब्दा मन्ज बलु, “देवता मणु रै रूपा मन्ज असु बलै उतरी आए हिन।”
\v 12 तिन्ये बरनबास जो ज्यूस, अतै पौलुस जो हिरमेस बलु क्ओकि सो गल्ला करनै वाळै मन्ज मुख्य थु।
\v 13 ज्यूस रै तैस मंदरा रा पुजारी जैडा तैस नगरा रै सामणै थु, बैल अतै फूला रै हार फाटका पुर लगाई करी मणु सोगी बलिदान करना चाहन्दा थु।
\v 14 पर बरनबास अतै पौलुस चेलै जैहणै यह हुणु ता अपणै कपड़ै फाड़े अतै भीड़ा मन्ज लपके, अतै जोरा सितै बलणा लगै,
\v 15 “हे मणुओ, तुहै कै करदै हिन? अहै भी ता तुसु सांईये दु:ख-सुख भोगणे वाळै मणु हिन, अतै तुसिओ सुसमाचार हुणादे हिन कि तुहै इन्या वेकार चिजा थऊँ अलग भुच्चीकरी जिन्दै प्रमात्मै री कनारी फिरन, जिनी स्वर्गा अतै धरती अतै समुद्र अतै जैडा कुछ तैत मन्ज हा बणाऊरा।
\v 16 तिनी बीते टैंमा मन्ज सब जाति जो अपणै अपणै रस्ते चलणा दितुरा।
\v 17 तांभी तिनी अपणै आपा जो बे-गवाह ना छडुरा; पर सो भलाई करदा रैऊ, अतै अम्बरा थऊँ बर्खा, फलवन्त मौसम दिकरी तुन्दै मना जो खाणै अतै खुशी सितै भरदा रैऊ।”
\v 18 यह बली करी भी तिन्ये मणु जो बड़ी मुशकला थऊँ रोकु कि सो तिंआं तांये बलिदान ना करन।
\p
\v 19 पर कुछ यहूदीये अन्तकिया अतै इकुनियुस मन्ज इच्ची करी मणु जो अपणी कनारी करी लैऊ, अतै पौलुस पुर पथराव करू, अतै मरूरा समझी करी तैसिओ नगरा रै बाहर घसीटी करी लैई गै।
\v 20 पर जैहणै चेलै तसेरै चंऊ कनारै इच्ची खडिये, ता सो उठी करी नगरा मन्ज गो अतै दूँये धैड़ै बरनबास सोगी दिरबे जो चली गो।
\s अन्ताकिया जो फिरना
\p
\v 21 सो तैस नगरा रै मणु जो सुसमाचार हुणाईकरी, अतै मतै सारै चेलै बणाई करी, लुस्त्रा अतै इकुनियुस अतै अन्ताकिया जो फिरी आए,
\v 22 अतै चेलै रै मना जो स्थिर करदै रैह अतै यह उपदेश दिन्दै थियै कि वसवासा मन्ज बणी रेय्आ; अतै यह बलदै थियै कि, “असिओ बड़े क्लेश भोगी करी प्रमात्मै रै राज्य मन्ज प्रवेश करना पैणा।”
\v 23 अतै तिन्ये हरेक कलीसिया मन्ज तिंआं तांये स्याणै ठहराये, अतै ब्रता सोगी प्रार्थना करीके प्रभु रै हथ्था मन्ज सौंपी दिता जैस पुर तिन्ये वसवास करूरा थु।
\p
\v 24 ता पिसिदिया मितै भुन्दे सो पंफूलिया पुजै;
\v 25 फिरी पिरगा मन्ज वचन हुणाई करी अत्तलिया मन्ज आए,
\v 26 अतै तैड़ी थऊँ सो जहाजा पुर अन्ताकिया गए, जैड़ी सो तैस कम तांये जैडा तिन्ये पुरा करू थु प्रमात्मै रै अनुग्रह मन्ज सोंपुरै थियै।
\v 27 तैड़ी पुजी करी तिन्ये कलीसिया इकट्ठी करी अतै बलु कि प्रमात्मै तिंआं सोगी भुच्ची करी किनै बड़ै बड़ै कम करै, अतै अन्यजाति तांये वसवासा रै द्धार खोली दिते।
\v 28 अतै सो चेलै सोगी बड़ै धैड़ै तक रैह।
\c 15
\s यरूशलेम री सभा
\p
\v 1 फिरी कुछ मणु यहूदीया थऊँ इच्ची करी भाई जो सखाणा लगै: “अगर मूसे रै रीति रै अनुसार तुन्दा खतना ना भोआ ता तुहै उद्धार ना पाई सकदै हिन।”
\v 2 जैहणै पौलुस अतै बरनबास रा बड़ा झगड़ा अतै वाद-विवाद भुआ ता ता यह फैसला करू कि पौलुस अतै बरनबास अतै तिंआं मन्ज कुछ मणु इन्या गल्ला रै बारै मन्ज चेलै अतै स्याणै वलै यरूशलेम जो गान।
\v 3 ता कलीसिया तिंआं जो कछ दूरी तक पुजाई आई; अतै सो फीनीके अतै सामरिया मितै भून्दै अन्यजाति रै मन फिराणै रा समाचार हुणादै गै, अतै सब भाई बड़ै खुश भुए।
\v 4 जैहणै सो यरूशलेम पुजै, ता कलीसिया अतै चेलै अतै स्याणै तिंआं सोगी बड़ी खुशी सोगी मुळै, अतै तिन्ये बलु कि प्रमात्मै तिंआं सोगी भूच्ची करी किनै-किनै कम करूरै थियै।
\v 5 पर फरीसि रै पंथ थऊँ जिन्ये वसवास करूरा थु, तिंआं मन्ज कुछ उठी करी बलणा लगै, “तिंआं जो खतना कराणै अतै मूसा री व्यवस्था जो मनणै रा हूक्म दिणा चहिन्दा।”
\p
\v 6 ता चेलै अतै स्याणै ऐहा गल्ला रै बारै मन्ज सलाह करणै तांये इक्कठा भुऐ।
\v 7 ता पतरसे बड़ी बैहस-वाजी भुच्ची गाणै थऊँ बाद खड़ी करी तिंआं सितै बलु, “हे भाईओ, तुहै जाणदै हिन कि बड़ै धैड़ै भुऐ प्रमात्मै मिन्जो चुणी लैऊरा कि मेरै मूँहा थऊँ अन्यजाति भी वचन हुणी करी वसवास करा।
\v 8 मना जो जाँचने वाळै प्रमात्मै भी तिंआं जो असु साईये पवित्र जाणी करी गवाही दितिआ;
\v 9 अतै वसवास सोगी ही तंयारै मन शुद्ध करी के असु मन्ज अतै तिंआं मन्ज कोई भेद ना रखुआ।
\v 10 ता अबै तुहै क्ओ प्रमात्मै री परीक्षा करदै हिन कि चेलै री गल्ला मन्ज ऐसा जुंगळा पा, जैतिओ ना इन्दै बापदादे चुकी सके थियै अतै ना अहै चुकी सकदै हिन?
\v 11 हाँ, इन्दा यह निश्चय हा कि जैस तरीकै सितै तिंआं प्रभु यीशु रै अनुग्रह द्धारा उद्धार पाणा; तैस ही तरीकै असु भी पाणा।”
\p
\v 12 ता पुरी सभा चुपचाप बरनबास अतै पौलुस जो हुणना लगी, कि प्रमात्मै तंयारै द्धारा अन्यजाति मन्ज किनै बड़ै-बड़ै चिन्ह्, अतै हैरानी वाळै कम दसुरै हिन।
\v 13 जैहणै सो चुपचाप भुऐ ता याकूब बलणा लगा, “हे भाईओ, मेरी हुणा।
\v 14 शमौने दसुआ कि प्रमात्मै पैहलै पेहल अन्यजाति पुर किंयां कृप्पादृष्टि करी कि तिंआं मन्ज अपणै नां तांये मणु जो बणाई लेय्आ।
\v 15 ऐत मन्ज भविष्यवक्ता री गल्ला भी मिलदी हिन, जिंआं कि लिखुरा हा,
\q1
\v 16 ऐत थऊँ बाद मूँ फिरी ईच्चीकरी दाऊद रा पैऊरा डेरा चुकणा,
\q2 अतै तसेरै खंडहरा जो फिरी बणाणा,
\q3 अतै तैसिओ खड़ा करना,
\q1
\v 17 ठेरैतांये कि बाकि मणु, अर्थात सब
\q2 अन्यजाति जेड़ै मेरै नां री कहलान्दी हिन,
\q3 प्रभु जो तोपन,
\q1
\v 18 यह सो ही प्रभु बलदा
\q2 जैडा जगता री उत्पति थऊँ इन्या गल्ला रा समाचार दिन्दा आ।’
\p
\v 19 ठेरैतांये मेरा विचार यह हा कि अन्यजाति मन्ज जेड़ै मणु प्रमात्मै री कनारी फिरदै हिन, अहै तिंआं जो दुख ना दीन;
\v 20 पर तिंआं जो लिखी भैजन कि मूर्ति री अशुद्धता अतै व्यभिचार अतै गला घोटुरै रा मांस थऊँ अतै खूना थऊँ दूर ही रैहन।
\v 21 क्ओकि पुराणै टैंमा थऊँ नगरा नगरा मन्ज मूसा री व्यवस्था रा प्रचार करणैवाळै भून्दै चली आए हिन, अतै सो हर सब्त रै धैड़ै आराधनालय मन्ज पढ़ी गान्दी हिन।”
\s अन्यजाती वसवासी जो पत्र
\p
\v 22 ता पुरी कलीसिया सोगी चेलै अतै स्याणै जो खरा लगु कि अपणै थऊँ कुछ मणु जो चुणा, मतलब यहूदा जैसिओ बरसब्बा भी बलदै थियै, अतै सीलास जो जैड़ा भाई मन्ज मुखिया थु; अतै तिंआं जो पौलुस अतै बरनबास सोगी अन्ताकिया भेजन।
\v 23 तिन्ये तंयारै हथ्थै यह लिखु भैजु: “अन्ताकिया अतै सिरिया अतै किलिकिया रै रैहणैवाळै भाईओ जो जेड़ै अन्यजाति थऊँ हिन, चेलै अतै स्याणै भाई रा नमस्कार।
\v 24 अहै हुणुरा कि असु थऊँ कुछ, तैड़ी गिच्चीकरी, तुसिओ अपणी गल्ला थऊँ डराई दितुरा; अतै तुन्दै मन उलट करी दितुरै हिन पर अहै तिंआं जो ऐसा कोई हूक्म ना दितुरा थु।
\v 25 ठेरैतांये अहै अक्क चित्त भुच्चीकरी ठीक समझु कि चुणुरै मणु जो अपणै प्रेमी बरनबास अतै पौलुस सोगी तुसु बलै भैजन।
\v 26 यह इनै मणु हिन जिन्ये अपणै प्राण इन्दै प्रभु यीशु मसीह रै नां सितै जोखिम मन्ज पाये हिन।
\v 27 ठेरैतांये अहै यहूदा अतै सीलास जो भैजुआ, जिंआं अपणै मूँहा थऊँ भी यह गल्ला करनी हिन।
\v 28 पवित्र आत्मा जो अतै असिओ ठीक पता लगु हा कि इन्या जरूरी गल्ला जो छड़ी करी, तुसु पुर होर बोझ ना पान;
\v 29 कि तुहै मूर्ति पुर बलि करूरै अतै खूना सितै, अतै गल्ला घोटुरै मांस सितै, अतै व्यभिचार थऊँ दूर रेय्आ। इन्या थऊँ दूर रेय्आ ता तुन्दा मन भला भूणा। शुभकामना।”
\p
\v 30 फिरी सो विदा भुच्ची करी अन्ताकिया पुजै, अतै सभा जो इक्कठा करी के अक्क पत्री तिंआं जो दिती।
\v 31 सो पत्री पढ़ी करी तैहा उपदेश री गल्ला थऊँ बड़ै खुश भुऐ।
\v 32 यहूदा अतै सीलास जेड़ै अप्पु भी भविष्यवक्ता थियै, बड़ी गल्ला सितै भाई जो उपदेश दी करी तंयारै मना जो स्थिर करू।
\v 33 सो कुछ धैड़ै रैई करी, भाई सोगी शान्ति सितै विदा भुऐ कि अपणै भैजणेवाळै बलै फिरी गान।
\v 34 (पर सीलास जो तैड़ी रैहणा खरा लगू।)
\v 35 पर पौलुस अतै बरनबास अन्ताकिया मन्ज रैई गै: अतै होर मतै सारै मणु सोगी प्रभु रै वचन रा उपदेश करदै अतै सुसमाचार हुणादैं रैह
\s पौलुस री दूई यात्रा अतै पौलुस अतै बरनबास मन्ज मतभेद
\p
\v 36 कुछ धैड़ै बाद पौलुसे बरनबास सितै बलु, “जिंआं जिंआं नगरा मन्ज अहे प्रभु रा वचन हुणाऊरा, अईआ, फिरी चली करी अपणै भाई जो हेरन कि सो किनै हिन।”
\v 37 ता बरनबासे यूहन्ना जो जैडा मरकुस भी कहलान्दा हा, सोगी निणै रा विचार करू।
\v 38 पर पौलुसे तैसिओ जैड़ा पंफुलिया मन्ज तिंआं थऊँ अलग भूच्ची गच्छुरा थु, अतै कमा पुर तिंआं सोगी ना गो, सोगी निणा खरा ना समझु।
\v 39 ता ऐसी बैहस वाजी छिड़ी कि सो अक्की दुँये थऊँ अलग भूच्ची गै; अतै बरनबास, मरकुस जो लैई करी जहाज पुर साइप्रस चली गो।
\v 40 पर पौलुसे सीलास जो चुणी लैऊ, अतै भाई जो प्रमात्मै रै अनुग्रह मन्ज सौंपी करी तैड़ी थऊँ चली गो;
\v 41 अतै सो कलीसिया जो स्थिर करदा सीरिया अतै किलिकिया मितै भून्दा निकळू।
\c 16
\s पौलुस तीमुथियुस जो सोगी लैऊ
\p
\v 1 फिरी सो दिरबे अतै लुस्त्रा मन्ज भी गो। तैड़ी तीमुथियुस नां रा अक्क चेला थु, जैडा कसी वसवासी यहूदी जनानी रा पुत्र थु, पर तसेरा पिता यूनानी थु।
\v 2 सो लुस्त्रा अतै इकुनियुम रै भाई मन्ज सुनाम थु।
\v 3 पौलुस री इच्छा थी कि सो तैस सोगी चला; अतै जेड़ै यहूदी मणु तिंआं जगह मन्ज थियै तिंआं मणु री वजह थऊँ पोलुसे तसेरा खतना करू, क्ओकि सो सब जाणदै थियै, कि तसेरा पिता यूनानी थु।
\v 4 अतै सो नगर नगर गान्दै तिंआं विधी जो जैड़ी यरूशलेम रै चेलै ठहराऊरी थी, मनणै तांये तिंआं जो पुजादैं गान्दै थियै।
\v 5 ऐस तरह कलिसिया विश्वास मन्ज स्थिर भून्दी गई अतै गिणती मन्ज भी बधदी गई।
\s त्रोआस मन्ज: पौलुस जो दर्शन
\p
\v 6 सो फ्रूगिया अतै गलातिया देसा मितै भूच्ची करी गै, क्ओकि पवित्र आत्मे तिंआं जो एशिया मन्ज वचन हुनाणै जो ना करूरी थी।
\v 7 तिन्ये मूसिया रै नैड़ै पूजी करी, बितूनिया मन्ज गाणै री सोची; पर यीशु री आत्मे तिंआं जो गाणा ना दिता।
\v 8 ता सो मूसिया मितै भूच्ची करी त्रोआस मन्ज आए।
\v 9 तैड़ी पौलुसे राती दर्शन हेरू कि अक्क मकिदुनी मणु खड़ी करी तैस सोगी विनती करी के बलु करदा कि, “पारियें कनारै मकिदुनी देसा मन्ज अईआ, अतै इन्दी मदद करा।”
\v 10 तसेरै यह दर्शन हेरदे ही अहै झट मकिदुनिया गाणै री सोची, यह समझी करी कि प्रमात्मै असिओ तिंआं जो सुसमाचार हुनाणै तांये हैदुरा हा।
\s फिलिप्पी मन्ज: लुदिया रा ह्रदय-परिवर्तन
\p
\v 11 ठेरैतांये अहै त्रोआस थऊँ जहाजा मन्ज बैहीकरी सीधे सुमात्रा अतै दूँये धैड़ै नियापुलिस मन्ज आए।
\v 12 तैड़ी थऊँ अहै फिलिप्पी पुजै, जैडा मकिदुनिया प्रान्त रा मुख्य नगर अतै रोमी री बस्ती हा; अतै अहै तैस नगरा मन्ज कुछ धैड़ै तक रैह।
\v 13 सब्त रै धैड़ै अहै नगर रै फाटक रै बाहर नदी रै कनारै यह समझीकरी गै कि तैड़ी प्रार्थना करणै री जगह भूणिआ, अतै बैही करी जैड़ी जनानी इक्कठी थी तिन्या सोगी गल्ला करना लगै।
\v 14 लुदिया नां री अक्क थुआथीरा नगरा री बैंजनी कपड़ै बेचनैवाळी अक्क भक्त जनानी हुणु करदी थी। प्रभुए तैसारा मन खोलू कि पौलुस री गल्ला पुर ध्यान लगा।
\v 15 जैहणै तैहै अपणै टब्बरा समेत बपतिस्मा लैऊ, ता तैहै असु सोगी विनती करी कि, “अगर तुहै मिन्जो प्रभु री वसवासणी समझदै हिन, ता चली करी मेरै घरै रेय्आ,” अतै सो असिओ मनाई करी लैई गई।
\s पौलुस अतै सीलास जेला मन्ज
\p
\v 16 जैहणै अहै प्रार्थना करनै री जगह जो चलुरै थियै, ता असिओ अक्क दासी मुळी जेहा मन्ज अनुमान लगाई करी भविष्यवाणी करनै री आत्मा थी; अतै सो आत्मा ऐस तरीकै सो अपणै स्वामी तांये बड़ा कुछ कमाई लैइन्दी थी।
\v 17 सो पौलुस अतै इन्दै पिचो ईच्ची करी बकणा लगी, “यह मणु परमप्रधान प्रमात्मै रै दास हिन, जेड़ै असिओ उद्धार रै मार्ग री दृष्टान्त हुणादैं हिन।”
\v 18 सो बड़ै धैड़ै तक इन्या हि करदी रैई; पर पौलुस दुखी भुआ, अतै मुड़ी करी तैहा आत्मा सितै बलु, “अऊँ तिजो यीशु मसीह री आत्मा सितै हूक्म दिन्दा कि ऐहा थऊँ निकळी गा।” अतै सो तैहणै ही निकळी गई।
\p
\v 19 जैहणै तैसारै स्वामिये हेरू कि इन्दी कमाई रा साधन गान्दा रैऊ, ता पौलुस अतै सीलास जो पकड़ी करी चौक मन्ज प्रधाना वलै खिंजी करी लैई गै;
\v 20 अतै तिंआं जो फौजदारी रै हाकमा वलै लैई गै अतै बलु, “यह मणु जेड़ै यहूदी हिन इन्दै नगरा मन्ज बड़ी हलचल मचाणा लगुरै हिन;
\v 21 अतै ऐसी रीति दसणा लगुरै हिन जिंआं जो ग्रहण करना या मनणा रोमी तांये ठीक निय्आ।”
\v 22 ता भीड़ा रै मणु तंयारै वरोधा मन्ज इक्कठै भुच्ची करी चढ़ी आए, अतै हाक्मे तंयारै कपड़ै फाड़ी दिते, अतै तिंआं जो बेंत मारनै रा हूक्म दिता।
\v 23 मतै बेंत लगावाईकरी तिंआं जो जेला मन्ज पाई दिता अतै दरोगा जो बलु कि इन्यारी चौकसी रखै।
\v 24 दरोगै ऐसा हूक्म हुणी करी तिंआं जो जेला री कोठरी मन्ज रखु अतै तंयारै पैरा जो काठ मन्ज ठोकी दिता।
\s पौलुस अतै सीलास री जेला थंऊ मुक्ति
\p
\v 25 अधी राती पौलुस अतै सीलास प्रार्थना करदै अतै प्रमात्मै रै भजन गाऊ करदै थियै, अतै कैदी तंयारी हुणु करदै थियै।
\v 26 ऐतने मन्ज अक्क बड़ा बड़आ भूकम्प आ, ऐड़ी तक की जेला री नियूआ तक हिली गई, अतै तैहणै ही सब दार खुली गै; अतै सबी रै बन्धन भी खुली गै।
\v 27 दरोगा जागु अतै जेला रै दार खुलै हेरी करी समझू कि सब कैदी नह्ही गच्छुरै हिन, ता तिनी अपणी तलवार कड़ी करी अपणै आपा जो मारी दिणा चाऊ।
\v 28 पर पौलुसे जोरा सितै हक्क पाई करी बलु, “अपणै आपा जो कोई नुकसान मत कर, क्ओकि अहै सब ऐठिये ही हिन।”
\v 29 ता सो अक्क दिय्आ मँगाईकरी अंदरा जो गो, अतै कम्मदा कम्मदा पौलुस अतै सीलास रै पैरै पैऊ;
\v 30 अतै तिंआं जो बाहर अणी करी बलु, “हे सज्जनो, उद्धार पाणै तांये अऊँ कै करू?”
\v 31 तिन्ये बलु, प्रभु यीशु पुर वसवास कर, ता तूद अतै तेरै घराने उद्धार पाणा।”
\v 32 अतै तिन्ये तैसिओ अतै तसेरै पुरै घराने जो प्रभु रा वचन हुणाऊ।
\v 33 राती तैहा ही घड़ी तिनी तिंआं जो निकरी तंयारै पैर धुआये, अतै तिनी अपणै सब मणु समेत झट बपतिस्मा लैऊ।
\v 34 ता तिनी अपणै घरा जो निकरी तिंआं अगो खाणै जो रखु, अतै पुरै घराने समेत प्रमात्मै पुर वसवास करी के खुशी मनाई।
\p
\v 35 जैहणै भ्याग भुई ता हाक्मे सपाई रै हथ्थै बली भैजु कि तिंआं मणु जो छड़ी देय्आ।
\v 36 दरोगे यह गल्ला पौलुस सोगी बली, “हाक्मे तुसिओ छड़ी दिणै रा हूक्म भेजी दित्आ। ठेरैतांये अबै सुखशान्ते चली गच्छा।”
\v 37 पर पौलुसे तिंआं सोगी बलु, “ईंयै मणुऐ असु रोम रै मणुओ दोषी ठहराए विना ही मणु रै सामणै जेला मन्ज पाऊ थु। अबै अहै चुपचाप निकळी गान? ऐसा ना भूणा; पर सो अप्पु ईच्चीकरी असिओ बाहर कड़न।”
\v 38 सपाईये यह गल्ला हाकमा सितै बली, अतै सो यह हुणी करी कि सो रोमी हिन, ड़री गै,
\v 39 अतै ईच्चीकरी तिंआं जो मनाऊ, अतै बाहर निकरी विनती करी कि नगरा थऊँ चली गान।
\v 40 सो जेला थऊँ नकैईकरी लुदिया वलै आये, अतै भाई सोगी मुळी करी तिंआं जो शान्ति दिती, अतै चली गै।
\c 17
\s थिस्सलुनीके नगरा मन्ज
\p
\v 1 फिरी सो अम्फिपुलिस अतै अपुल्लोनिया भूच्चीकरी थिस्सलुनीके मन्ज आए, जैड़ी यहूदी रा अक्क आराधनालय थु।
\v 2 पौलुस अपणै रीति रै अनुसार तिंआं बलै गो, अतै त्राई सब्त रै धैड़ै पवित्र ग्रन्था थऊँ तिंआं सोगी वाद-विवाद करू;
\v 3 अतै तंयारा अर्थ खोली-खोलीकरी तिंआं जो समझांदा थू मसीह जो दुख उठाणा; अतै मरूरै थऊँ जी भूणा, जरूरी थु; अतै “यह ही यीशु जसेरी अऊँ दृष्टान्त हुणाऊ करदा, मसीहा हा।”
\v 4 तिंआं मन्ज कैतणै, भक्त यूनानी, अतै मती सारी कुलीन जनानिये मनी लैऊ, अतै पौलुस अतै सीलास सोगी मिळी गै।
\v 5 पर यहूदी मणुऐ डाह सितै भरी के बाजारू मणु थऊँ कुछ बुरै मणु जो सोगी लैऊ, अतै भीड़ इक्‍कठी करी के नगरा मन्ज हुल्लड़ मचाणा लगै, अतै यासोन रै घरा पुर हमला करी के तिंआं जो मणु सामणै अणना चाऊ।
\v 6 सो तिंआं जो तैड़ी ना मूळै ता सो बकदै बकदै यासोन अतै कुछ भाई जो नगरा रै हाकमा रै सामणै खिंजी लैई आए, अतै बलणा लगै “यह मणु जिन्ये जगत जो उलटा-पुलटा करी दितुरा, सो ऐडिआ जो भी चली आए हिन।
\v 7 यासोने तिंआं जो अपणै घरै ठहराऊरा हा। यह सबी रै सब बलदै हिन कि यीशु ही राजा हा, अतै कैसर रै हूक्मा रा विरोध करदै हिन।”
\v 8 तिन्ये नगरा रै हाकमा जो यह हुणाईकरी डराई दिता।
\v 9 ठेरैतांये तिन्ये यासोन अतै बाकी मणु जो जमानत लैईकरी छड़ी दिता।
\s बिरीया नगरा मन्ज
\p
\v 10 भाईये झट तिंआं जो राती ही पौलुस अतै सीलास जो बिरीया जो भैजी दिता; अतै सो तैड़ी पुजीकरी यहूदी रै आराधनालय मन्ज गै।
\v 11 यह मणु ता थिस्सलुनीके रै यहूदी थऊँ भले थियै, अतै तिन्ये बड़ी लालसा सितै वचना जो ग्रहण करू, अतै रोज पवित्र ग्रन्था मन्ज इन्या गल्ला जो तोपदै कि इन्या ही लिखुरी हिन कि ना।
\v 12 ठेरैतांये तिंआं मन्ज मतै अतै यूनानी कुलीन जनानी थऊँ अतै मतै मणु थऊँ वसवास करू।
\v 13 पर जैहणै थिस्सलुनीके रै यहूदी जाणी गै कि पौलुस बिरीया मन्ज भी प्रमात्मै रा वचन हुणादआ, ता सो तैड़ी ईच्चीकरी मणु जो उकसाणा अतै हलचल मचाणा लगै।
\v 14 ता भाईये झट पौलुस जो विदा करू कि समुद्रा रै कनारै चली गा; पर सीलास अतै तीमुथियुस तैठिये ही रैह।
\v 15 पौलुस जो पुजाणै वाळै तैसिओ एथेंस तक लैई गै; अतै सीलास अतै तिमुथियुस तांये हूक्म पाई करी विदा भुए कि सो तैस वलै झट थऊँ झट पुजन।
\s एथेंस नगरा मन्ज
\p
\v 16 जैहणै पौलुस एथेंस मन्ज तंयारी भाळ करू करदा थु, ता नगर जो मूर्ति सितै भरूरा हेरी करी तसेरा जी जळी गो।
\v 17 ता सो आराधनालय मन्ज यहूदी अतै भक्ता सितै, अतै चौका मन्ज जेड़ै भी मणु तैस सोगी मुळदै थियै तिंआं सोगी रोज वाद-विवाद करदा थु।
\v 18 ता इपिकूरी अतै स्तोईकी दार्शनिका मन्ज कुछ तैस सोगी तर्क करना लगै, अतै कुछ बलणा लगै, “यह बकवादी कै कणैणा चाहन्दा?” पर कुछ बलणा लगै, “यह होरी देवता रा प्रचारक लगू करदा” क्ओकि सो यीशु रै अतै दोवारा जी भूणै रा सुसमाचार हुणादा थु।
\v 19 ता सो तैसिओ अपणै सोगी अरियुपगुस जो लैई गै अतै पुछु, “कै अहै जाणी सकदै हिन कि यह नोआ मत जैडा तू हुणाऊ करदा कै चिज हा?
\v 20 क्ओकि तू अनोखी गल्ला असिओ हुणाऊ करदा, ठेरैतांये अहै जाणना चहान्दै कि ठेरा मतलब कै हा।”
\v 21 (ठेरैतांये कि एथेंसवासी अतै परदेसी जेड़ै तैड़ी रैहन्दै थियै, नोई नोई गल्ला करना अतै हुणनै रै अलावा हो कोई कम ना करदै थियै।)
\s अरियुपगुस री सभा मन्ज पौलुस रा भाषण
\p
\v 22 ता पौलुसे अरियुपगुस रै मन्जै खड़ी करी बलु, “हे एथेंस रै मणुओ, अऊँ हेरदा कि तुहै हर गल्ला मन्ज देवता जो बड़ै मनणैवाळै हिन।
\v 23 क्ओकि अऊँ घुमदें घुमदें तुन्दै पुजणै री चिजा जो हेरू करदा थु, ता अक्क ऐसी वेदी हेरी, जैत पुर लिखुरा थु, ‘अनजाने ईश्वरा तांये।’ ठेरैतांये जैसिओ तुहै विना जाणै पुजदै हिन, अऊँ तुसिओ तसेरा समाचार हुणांदा।
\v 24 जिनी प्रमात्मै धरती अतै सब चिजा जो बणाऊरा, सो स्वर्ग अतै धरती रा स्वामी भूच्ची करी, हथ्था रै बणाऊरै मंदरा मन्ज ना रैहन्दा;
\v 25 ना कसी चिजा री जरूरता रै अनुसार मणु रै हथ्था री सेवा लैन्दा, क्ओकि सो अप्पु ही सबी जो जिन्दगी अतै सांस अतै सब कुछ दिन्दआ।
\v 26 तिनी अक्क ही मकसद सोगी मणु री सब जाति पुरी धरती पुर रैहणै तांये बणाई; अतै ठीक टैंमा अतै तंयारी सीमाओं जो बनुरा हा,
\v 27 कि सो प्रमात्मै जो तोपन, अतै टटोलीकरी पान भी, तांभी सो असु कसी थऊँ भी दूर निय्आ।
\v 28 क्ओकि अहै तैस मन्ज ही जिन्दै रैहन्दै हिन, चलदै-फिरदै अतै स्थिर रैहन्दै हिन; जिंआं तुन्दै कैई कविये भी बलुरा, ‘अहै ता तसेरै ही वंशज हिन।”
\v 29 ता प्रमात्मै रै वंशा रै भूच्ची करी असिओ यह समझणा ठीक निय्आ कि ईश्वरत्व सोने, रूपे या नड्डा सांईये हा, जेड़ै मणु री कारीगरी अतै कल्पना सितै वणाऊरै हिन।
\v 30 ठेरैतांये प्रमात्मै अज्ञानता रै टैंमा पुर ध्यान ना दितूरा, पर अबै हर जगह सब मणु जो मन फिराणै रा हूक्म दिन्दा हा।
\v 31 क्ओकि तिनी अक्क धैड़ा ठहराऊरा हा, जैत मन्ज तैस मणु रै द्धारा धर्म रै जगत रा न्याय करणा, जैसिओ तिनी बणाऊरा, अतै तैसिओ मरूरै थऊँ जियाई करी यह गल्ल सबी पुर प्रमाणित करी दिती हा।”
\p
\v 32 मरूरै थऊँ दोवारा जिणै री गल्ला हुणी करी कुछ मजाक करणा लगै, अतै कुछ बलणा लगै, “यह गल्ल अहै तिजो थऊँ फिरी कदि हुणलै।”
\v 33 ता पौलुस तंयारै मन्जै थऊँ नकैई गो।
\v 34 पर कुछ मणु तैस सोगी मिली गै, अतै वसवास करू; जिंआं मन्ज दियुनुसियुस जैडा अरियुपगुस रा सदस्य थु, अतै दमरिस नां री अक्क जनानी थी, अतै तिंआं सोगी होर भी मतै मणु थियै।
\c 18
\s कुरिन्थुस नगरा मन्ज
\p
\v 1 ऐत थऊँ बाद पौलुस एथेंस जो छड़ी करी कुरिन्थुस मन्ज आ।
\v 2 तैड़ी तैसिओ अक्विला नां रा अक्क यहूदी मूळु, जैसेरा जन्म पुन्तुस मन्ज भच्छुरा थु। सो अपणी लाड़ी प्रिस्किल्ला सोगी इटली थऊँ हाल ही मन्ज छुरा थु, क्ओकि क्लौदियुसे सब यहूदी जो रोम थऊँ निकळी गाणै रा हूक्म दितुरा थु। ठेरैतांये सो तिंआं वलै गो।
\v 3 तसेरा अतै तंयारा अक्क ही कम थु, ठेरैतांये सो तिंआं सोगी रैऊ अतै सो कम करणा लगै; तंयारा कम तम्बू बनाणै रा थु।
\v 4 सो हरेक सब्त रै धैड़ै आराधनालय मन्ज वाद-विवाद करीके यहूदी अतै यूनानी जो भी समझांदा थु।
\p
\v 5 जैहणै सीलास अतै तिमुथियुस मकिदुनिया थऊँ आए, ता पौलुस वचन हुनाणै री धूना मन्ज यहूदी जो गवाही दिणा लगा कि यीशु ही मसीहा हा।
\v 6 पर जैहणै सो विरोध अतै बुराई करना लगै, ता तिनी अपणै कपड़ै झाड़ी करी तिंआं सितै बलु, “तुन्दा खून तुन्दै ही मुण्ड़ा पुर रेय्आ! अऊँ निर्दोष हा। अबै थऊँ मूँ अन्यजाति मन्ज गाणा।”
\v 7 तैड़ी थऊँ चलीकरी सो तितुस यूस्तुस नां रै अक्की प्रमात्मै रै भक्त रै घरा जो आ; जैसेरा घरा आराधनालय सोगी ही थु।
\v 8 ता आराधनालय रै सरदारै क्रिसपुसे अपणै पुरै घराने समेत प्रभु पुर वसवास करू; अतै मतै सारै कुरिन्थवासी हुणी करी वसवास मन्ज आये अतै बपतिस्मा लैऊ।
\v 9 प्रभुऐ अक्की राती दर्शन रै द्धारा पौलुस सोगी बलु, “मत ड़र, बल्कि कणैन्दा गा अतै चुप मत रैह;
\v 10 क्ओकि अऊँ तेरै सोगी हा, अतै कोई भी तिजो मारणा चाहला ता तेरा नुकसान ना करी सकणा; क्ओकि ऐस नगरा मन्ज मेरै मतै सारै मणु हिन।”
\v 11 ठेरैतांये सो तैड़ी प्रमात्मै रा वचन सिंखादा डेढ़ साल तक रैऊ।
\p
\v 12 जैहणै गल्लियो अखाया देश रा हाक्म थु, ता यहूदी मणु एक भूच्चीकरी पौलुस जो पकड़णा आए, अतै तैसिओ न्याय आसन रै सामणै अणी करी बलणा लगै,
\v 13 “यह मणु जो समझांदा कि प्रमात्मै री उपासना ऐहा रीती सितै करा, जैड़ी व्वयस्था रै उलट हा।”
\v 14 जैहणै पौलुस बलणा लगा, ता गल्लियो यहूदी सोगी बलणा लगा, “हे यहूदीयो, अगर यह कोई अन्याय या दुष्टता री गल्ल भून्दी ता ठीक भून्दा कि अऊँ तुन्दी हुणदा।
\v 15 पर अगर यह वाद-विवाद शब्दा, अतै नां अतै तुन्दै ऐड़ी री व्यवस्था रै बारै मन्ज हा, ता तुहै जाणा; क्ओकि अऊँ इन्या गल्ला रा न्यायी ना बणना चाहन्दा।”
\v 16 अतै तिनी तिंआं जो न्याय आसन रै सामणै थऊँ कड्डी दिता।
\v 17 ता सब आराधनालय रै सरदार सोस्थनेस जो पकड़ी करी न्याय आसन रै सामणै मारू। पर गल्लियो इन्या गल्ला री कुछ भी फिकर ना करी।
\s अन्ताकिया थंऊ फिरना
\p
\v 18 पौलुस बड़ै धैड़ै तक तैडी रैऊ। फिरी भाई थऊँ विदा लैई करी किंख्रेआ मन्ज ठेरैतांये मुण्ड़ मुण्डवाऊ, क्ओकि तिनी मन्नत मगुरी थी, अतै जहाजा मन्ज सीरिया जो चली पैऊ अतै तैस सोगी प्रिस्किल्ला अतै अक्विला भी थियै।
\v 19 तिनी इफिसुस पजीकरी तिंआं जो तैड़ी छडु, अतै अप्पु आराधनालय मन्ज गिच्चीकरी यहूदी सोगी विवाद करणा लगा।
\v 20 जैहणै तिन्ये तैस सोगी विनती करी, “असु बलै कुछ धैड़ै होर रैह।” ता तिनी स्वीकार ना करू;
\v 21 पर यह वली करी कि तिंआं थऊँ विदा लैई कि, “अगर प्रमात्मै चांऊ ता दोवारा अऊँ तुसु वलै आ।” ता सो इफिसुस थऊँ जहाजा मन्ज चली पैऊ;
\v 22 अतै कैसरिया मन्ज ओसी करी (यरूशलेम जो) गो अतै कलीसिया जो नमस्कार करीके अन्ताकिया मन्ज आ।
\s पौलुस री त्रि यात्रा
\p
\v 23 फिरी कुछ धैड़ै रैईकरी सो तैड़ी थऊँ नकैऊ, अतै अक्की तरफा थऊँ गलातिया अतै फ्रूगिया प्रदेसा मन्ज सब चेलै जो स्थिर करदा फिरू।
\s इफिसुस नगरा मन्ज अपुल्लोस
\p
\v 24 अपुल्लोस नां रा अक्क यहूदी, जैसेरा जन्म सिकन्दरिया मन्ज भच्छुरा थु, जैडा विद्धान मणु थु अतै पवित्र आत्मा जो खरै तरीकै जाणदा थु, इफिसुस मन्ज आ।
\v 25 तिनी प्रभु रै रस्ते री शिक्षा पाऊरी थी, अतै मन लगाईकरी यीशु रै बारै मन्ज ठीक ठीक हुणादा अतै सखांदा थु, पर सिर्फ यूहन्ना रै बपतिस्मा री गल्ल ही जाणदा थु।
\v 26 सो आराधनालय मन्ज निड़र भुच्चीकरी बलणा लगा, पर प्रिस्किल्ला अतै अक्विला तसेरी गल्ला हुणीकरी तैसिओ अप्पु वलै लैई आए अतै प्रमात्मै रा रस्ता तैसिओ होर भी ठीक ठीक दस्सु।
\v 27 जैहणै तिनी पक्का करू कि नदी पारा जो अखाया जो गच्छा ता भाईए तैसिओ हिम्मत दिकरी चेलै जो लिखु कि सो तैस सोगी खरै तरीकै मुळन; अतै तिनी तैड़ी पुजी करी तिंआं मणु री मदद करी जिन्ये अनुग्रह री वजह थऊँ ही वसवास करूरा थु।
\v 28 क्ओकि सो पवित्र शास्‍त्रा थऊँ सवूत दि दिकरी कि यीशु ही मसीहा हा, बड़ै जोशा सोगी यहूदी जो सबी रै सामणै निरूतर करदा रैऊ।
\c 19
\s इफिसुस नगरा मन्ज पौलुस
\p
\v 1 जैहणै अपुल्लोस कुरिन्थुस मन्ज थु, ता पौलुस ऊपरा रै सबी प्रदेसा थऊँ भूच्चीकरी इफिसुस मन्ज आ। तैड़ी कुछ चेलै जो हेरी करी
\v 2 तिनी बलु, “कै तुहै वसवास करदै टैमै ही पवित्र आत्मा पाऊरा?” तिन्ये तैस सोगी बलु, “अहै ता पवित्र आत्मा री चर्चा भी ना हुणी।”
\v 3 तिनी तिंआं सितै बलु, “ता फिरी तुहै कसेरा बपतिस्मा लैऊरा?” तिन्ये बलु, “यूहन्ना रा बपतिस्मा।”
\v 4 पौलुसे बलु, “यहून्ने यह बली करी मन फिराव रा बपतिस्मा दितुरा कि जैडा मेरै बाद ईणैवाळा हा, तैस पुर मतलब यीशु पुर वसवास करैं।”
\v 5 यह हुणी करी तिन्ये प्रभु यीशु रै नां रा बपतिस्मा लैऊ।
\v 6 जैहणै पौलुसे तिंआं पुर हथ्थ रखै ता पवित्र आत्मा तिंआं पुर ऊतरू, अतै सो अलग अलग भाषा बलणा अतै भविष्यवाणी करना लगै।
\v 7 यह सब लगभग बारह मर्द थियै।
\p
\v 8 सो आराधनालय मन्ज गिच्चीकरी त्राई महीने तक निड़र भूच्चीकरी बलदा रैऊ, अतै प्रमात्मै रै राज्य रै बारै विवाद करदा अतै समझांदा रैऊ।
\v 9 पर जैहणै कुछ मणुऐ कठोर भूच्ची करी तसेरी ना मनी बल्कि मणु सामणै ऐस रस्ते जो बुरा बलणा लगै, ता तिनी तिंआं जो छड़ी दिता अतै चेलै जो अलग करी लैऊ, अतै रोज तुरन्नुस री पाठशाला मन्ज वाद-विवाद करदा थु।
\v 10 दूँ साला तक यह ही भून्दा रैऊ, ऐड़ी तक कि आसिया रै रैहणैवाळै कै यहूदी कै यूनानी सबिये प्रभु रा वचन हुणी लैऊ।
\p
\v 11 प्रमात्मा पौलुस रै हथ्थै सामर्थ्य रै अनोखै कम दसदा थु।
\v 12 ऐड़ी तक कि रूमाल अतै अंगोछे जो तसेरै शरीरा सितै छुई करी बमारा पुर पान्दै थियै, अतै तंयारी बमारी ठीक भूच्ची गान्दी थी; अतै बुरी आत्माएँ तिंआं थऊँ नकैई गान्दी थी।
\v 13 पर कुछ यहूदी जेड़ै झाड़-फूँक करदै फिरदै थियै, यह बलणा लगै कि जिंआं मन्ज बुरी आत्मा भून तिंआं जो प्रभु यीशु रै नां लैईकरी यह फूँकन, “जैस यीशु रा प्रचार पौलुस करदा हा, अऊँ तुसिओ तसेरी ही कसम दिन्दा।”
\v 14 अतै स्क्किवा नां रै अक्क यहूदी प्रधान याजक रै सत पुत्र थियै, जैडा ऐसा ही करदै थियै।
\v 15 पर बुरी आत्मे तिंआं जो जवाव दिता, “यीशु जो अऊँ जाणदी हा, अतै पौलुस जो भी पच्छैणदी हा, पर तू कुण हा?”
\v 16 अतै तैस मणु मन्ज जैस मन्ज बुरी आत्मा थी तिंआं पुर लपकिकरी तिंआं जो अपणै वशा मन्ज करी लैऊ, अतै ऐसी बुरी हालत करी कि सो नंगे अतै घायल भूच्चीकरी तैस घरा थऊँ निकळी गै।
\v 17 ऐहा गल्ला इफिसुस रै रैहणैवाळै सब यहूदी अतै यूननी भी जाणी गै, अतै तिंआं सबी जो ड़र छाई गो; अतै प्रभु यीशु रै नां री बड़ाई भूई।
\v 18 जिन्ये वसवास करू थु, तिंआं मन्ज मतै ईच्चीकरी अपणै अपणै कमा जो मनी लैऊ अतै प्रकट करू।
\v 19 जादू करणैवाळै मन्ज मतै सारै अपणी अपणी पोथी इकठ्ठी करी के सबी रै सामणै फूकी दिती, अतै जैहणै तंयारा दाम जोडु ता पजाँह हजार चाँदी रै सिक्के रै बराबर निकळू।
\v 20 ऐस तरीकै प्रभु रा वचन बलपूर्वक फैलदा अतै प्रबल भून्दा गो।
\p
\v 21 जैहणै यह गल्ला भूच्ची चुकी ता पौलुसे आत्मा मन्ज ठाणी लैऊ कि मकिदुनिया अतै अखाया मितै भूच्चीकरी यरूशलेम जो गच्छु, अतै बलु, “तैड़ी गाणै थऊँ बाद मिन्जो रोम जो हेरना भी जरूरी हा।”
\v 22 ठेरैतांये अपणी सेवाकाल मन्ज तीमुथियुस अतै इरास्तुस जो मकिदुनिया भैजीकरी अप्पु कुछ धैड़ै आसिया मन्ज रैई गो।
\s इफिसुस मन्ज उपद्रव
\p
\v 23 तैस टैमै तैस पंथ रै बारै मन्ज बड़ा हुल्लड़ भुआ।
\v 24 क्ओकि देमेत्रियुस नां रा अक्क सुनार अरतिमिस रै चाँदी रै मंदर बणाईकरी कारीगीरा जो बड़ा कम दुआंदा थु।
\v 25 तिनी तिंआं जो अतै ऐसी चिजा रै कारीगीरा जो इक्कठा करी के बलु, “हे मणुओ, तुहै जाणदै हिन कि ऐस कमा जो करनै थऊँ असिओ कैतणा धन मुळदा।
\v 26 तुहै हेरदै अतै हुणदै हिन सिर्फ इफिसुस ही ना, बल्कि पुरै आसिया मन्ज यह बली-बली करी इनी पौलुसे मतै मणु जो समझाऊ अतै भरमाऊ भी हा, कि जैड़ी हथ्था री कारीगरी हा, सो ईश्वर ना हिन।
\v 27 ऐत थऊँ अबै सिर्फ ऐहा गल्ला रा ही ड़र निय्आ कि इन्दै ऐस धन्धे री प्रतिष्ठा गान्दी रैहणिआ, बल्कि यह कि महान देवी अरतिमिस रा मंदर तुच्छ समझया गाणा, अतै जेहा जो पुरा आसिया अतै जगत पुजदा तसारा महत्व भी गान्दा रैहणा।”
\p
\v 28 सो यह हुणी करी क्रोध सितै भरी गै अतै बकी बकी करी बलणा लगै, “इफिसियो री अरतिमिस, महान हा।”
\v 29 अतै पुरै नगर मन्ज कोलाहल मची गो, अतै मणुऐ मकिदुनियावासी गयुस अतै अरिस्तुर्खुस जो जेड़ै पौलुस रै संगी यात्री थियै, पकड़ी लैऊ, अतै अक्क सोगी रंगशाला जो दौड़ी गै।
\v 30 जैहणै पौलुसे मणु बलै अंदर गाणा चाऊ ता चेलै तैसिओ गाणा ना दिता।
\v 31 असिया रै हाकमा थऊँ भी कईये यह बली भैजु कि रंगशाला मन्ज गाणै रा जोखिम मत करदा।
\v 32 तैड़ी कोई कुछ बकदा ता कोई कुछ, क्ओकि सभी मन्ज बड़ी गडबड़ी भूचु करदी थी, अतै मतै मणु यह जाणदै भी ना थियै कि अहै कत तांये इक्कठै भुऐ हिन।
\v 33 ता तिन्ये सिकन्दर जो, जैसिओ यहूदीये खडेरू थु, भीड़ा मन्ज अगो करू। सिकन्दर हथ्था री सिनका सितै मणु जो जवाव दिणा चाहन्दा थु।
\v 34 पर जैहणै तिन्ये यह जाणी लैऊ कि यह यहूदी हा, ता सब अक्क शब्द कोई दोई घंटे तक बकदै रैह, “इफिसियो री अरतिमिस महान हा।”
\v 35 ता नगरा रै मन्त्रीये मणु जो शान्त करी के बलु, “हे इफिसुस रै मणुओ, कुण जानदा कि इफिसियो रा नगर महान देवी अरतिमिस रै मंदर, अतै ज्यूस री कनारी पैऊरी मूर्ति रा टहलुआ हा।
\v 36 ता अगर इन्या गल्ला रा खण्डन ही ना भूच्ची सकदा, ता ठीक यह हा कि तुहै शान्त रेय्आ अतै बिना-सोचे-विचारै कुछ ना करा।
\v 37 क्ओकि तुहै यह मणु अन्दै हिन जेड़ै ना मंदरा जो लुटणैवाळै हिन अतै ना ही इन्दी देवी रै निन्दा करणैवाळै हिन।
\v 38 अगर देमेत्रियुस अतै तसेरै सोगी कारीगीरा जो कसी सोगी विवाद भोआ ता कचहरी खुली हिन अतै हाक्म भी हिन; सो अक्की दूँये पुर इलजाम ना लान
\v 39 पर अगर तुहै कसी गल्ला रै बारै मन्ज पुछणा चाहन्दै हिन, ता नियत सभा मन्ज फैसला करया गाणा।
\v 40 क्ओकि अज्जा रै बलवे री वजह थऊँ असु पुर दोष लगाये गाणै रा ड़र हा, ठेरैतांये कि ठेरी कोई वजह निय्आ, अतै अहै ऐसा भीड़ा रै इक्कठा भूणै रा कोई जवाव ना दि सकणा।”
\v 41 यह बलीकरी तिन्ये सभा जो विदा करू।
\c 20
\s मकिदुनिया, यूनान अतै त्रोआस मन्ज पौलुस
\p
\v 1 जैहणै हुल्लड़ रूकी गो ता पौलुसे चेलै जो हैदीकरी समझाऊ, अतै तिंआं थऊँ विदा लैईकरी मकिदुनिया री कनारी चली पैऊ।
\v 2 तैस पुरै प्रदेसा मितै भूच्चीकरी अतै चेलै जो बड़ा उत्साहित करी के सो यूनान मन्ज आ।
\v 3 जैहणै त्राई महीने रैईकरी सो तैड़ी जहाजा पुर बैहीकरी सो सीरिया जो गाणै वाळा थु, ता यहूदी तैसिओ मारा री तोपा पैई गै, ता तिनी यह पक्का करू कि मकिदुनिया भूच्चीकरी सो फिरी गच्छा।
\v 4 बिरीया रै पुर्रूस रा पुत्र सोपत्रुस, थिस्सलुनीकियो मन्ज अरिस्तर्खुस अतै सिकुन्दुस, दिरबे रा गयुस, अतै तीमुथियुस, आसिया रा तुखिकुस अतै त्रुफिमुस आसिया तक तैस सोगी चली पै।
\v 5 सो अगो गिच्चीकरी त्रोआस तक इन्दी भाळ करदै रैह।
\v 6 अतै हऐ अखमीरी रोटी रै धैड़ै रै बाद फिलिप्पी थऊँ जहाजा पुर चढ़ीकरी पँजा धैड़ै मन्ज त्रोआस मन्ज तिंआं बलै पुजै, अतै सत धैड़ै तक तैठिये ही रैह।
\s त्रोआस मन्ज यूतुखुस जो मरूरै थंऊ जिआणा
\p
\v 7 हप्ते रै पैहलै धैडै जैहणै अहै रोटी त्रोड़णै तांये इक्कठै भूए, ता पौलुस दूँये धैड़ै चली गाणा थु ता, तिनी तिंआं सोगी गल्ला करी; अतै अधी राती तक गल्ला करदा रैऊ।
\v 8 जैसा अटारी पुर अहै इक्कठै थियै, तिंआं मन्ज मतै दीये जळू करदै थियै।
\v 9 अतै यूतुखुस नां रा अक्क जवान खिड़की पुर बैहीकरी गैहरी निन्द्रा मन्ज झूकु करदा थु। जैहणै पौलुस देरा तक गल्ला करू करदा थु ता सो मणु निन्द्रां मन्ज त्रि अटारी थऊँ पैई गो, अतै मरूरा चुकु।
\v 10 पर पौलुस ओसीकरी तैस सोगी लिपटी गो, अतै गलै लगाईकरी बलु, “ड़रा मत; क्ओकि सेरै प्राण ऐस मन्ज ही हिन।”
\v 11 अतै ऊपर गिच्चीकरी रोटी त्रोड़ी अतै खाणै थऊँ बाद भी ऐतनी देरा तक गल्ला करदा रैऊ कि भ्याग लगी पैई भूणा। फिरी सो चली गो।
\v 12 अतै सो तैस जवाना जो जिन्दै लैई आए अतै बड़ी शान्ति पाई।
\s त्रोआस थंऊ मिलेतुस री यात्रा
\p
\v 13 अहै पैहलै ही अस्सुस जो जहाजा पुर चढ़ी करी यह सोची करी अग्गो चली गै कि तैड़ी अहै पौलुस जो चढ़ाई लैलै, क्ओकि सो पैहलै ही पैदल गाणैवाळा थु।
\v 14 जैहणै सो अस्सुस मन्ज असिओ मूळु ता अहै तैसिओ जहाजा मन्ज चढ़ाईकरी मितुलेने मन्ज आए।
\v 15 तैड़ी थऊँ अहै जहाजा मन्ज दूँये धैड़ै खियुस रै सामणै पुजु, अतै अगलै धैड़ै सामुस मन्ज गिच्ची रैह; फिरी दूँये धैड़ै मिलेतुस मन्ज आए।
\v 16 क्ओकि पौलुसे इफिसुस मितै भूच्चीकरी गाणै री सोचुरी थी कि करखि ऐसा ना भोआ कि असिया मन्ज देर लगा; क्ओकि सो जल्दी मन्ज थु कि अगर भूच्ची सका ता सो पिन्तेकुसत रै धैड़ै यरूशलेम मन्ज रेय्आ।
\s इफिसुस रै स्याणै जो उपदेश
\p
\v 17 तिनी मिलेतुस सितै इफिसुस मन्ज संदेसा भैजु, अतै कलिसिया रै स्याणै जो हदवाई भैजु।
\v 18 जैहणै सो तैस बलै आए ता, ता तिनी बलु; “तुहै जाणदै हिन पैहलै ही धैड़ै थऊँ जैहणा थऊँ अऊँ आसिया पुजुरा, हर टैमै तुसु सोगी कस तरीकै रैऊरा
\v 19 मतलब बड़ी दिनता सितै अतै आँसू बहाई-बहाईकरी, अतै तिंआं परीक्षा मन्ज जैड़ी यहूदी री वजह थऊँ मिन्जो पुर ईच्ची पैई, अऊँ प्रभु री सेवा करदा रैऊ;
\v 20 अतै जैड़ी जैड़ी गल्ला तुन्दै भलै री थी, तिंआं जो मणु रै सामणै अतै घरै घरै दसणै मन्ज कदी भी ना झिझकु,
\v 21 बल्कि यहुदी अतै यूनानी रै सामणै गवाही दिन्दा रैऊ कि प्रमात्मै री तरफ मन फिराणा अतै इन्दै प्रभु यीशु पुर वसवास करना चहिन्दा।
\v 22 अबै हेरा अऊँ आत्मा सोगी बनुरा यरूशलेम जो चलुआ, अतै ना जाणदा कि तैड़ी मिन्जो पुर कै-कै बीतणा;
\v 23 सिर्फ यह कि पवित्र आत्मा हर नगर मन्ज गवाही दि-दिकरी मिन्जो सोगी बलदा कि बन्धन अतै क्लेश तिजो तांये तैयार हिन।
\v 24 पर अऊँ अपणै प्राणा जो कुछ ना समझदा कि तिंआं जो प्यारा जाणु, बल्कि यह कि अऊँ अपणी दौड़ जो अतै सेवा जो पुरा करू, जैडा मैई प्रमात्मै रै अनुग्रह रै सुसमाचार पुर गवाही दिणै तांये प्रभु यीशु थऊँ पाई हा।
\v 25 अबै हेरा, अऊँ जाणदा हा कि तुहै सब जिंआं मन्ज अऊँ प्रमात्मै रै राज्य रा प्रचार करदा फिरू, मेरा मूँह फिरी ना हेरना।
\v 26 ठेरैतांये अऊँ अज्जा रै धैड़ै तुसु सोगी गवाही दि करी बलदा कि, अऊँ सबी रै खूना थऊँ निर्दोष हा।
\v 27 क्ओकि अऊँ प्रमात्मै रै पुरै अभिप्राय जो तुसिओ पुरी रीति सितै दसणै थऊँ ना झिझकु।
\v 28 ठेरैतांये अपणी अतै अपणै पुरै झूण्ड री चौकसी करा जैत मन्ज पवित्र आत्मे तुसिओ अध्यक्ष ठहराउरा हा, कि तुहै प्रमात्मै री कलीसिया री रखवाळी करा, जैतिओ तिनी अपणै खूना सितै खरीदुरा हा।
\v 29 अऊँ जाणदा कि मेरै गाणै थऊँ बाद फाड़णैवाळै भेड़िए तुसु मन्ज ईणै जिंआं झूण्ड़ जो ना छड़णा।
\v 30 तुसु मन्जै ही ऐसै ऐसै मणु उठी खड़ीणे, जिंआं चेलै जो अपणै पिचो खिंजी लैणैवाळै टेड़ी-मेढ़ी गल्ला करनी हिन।
\v 31 ठेरैतांये जागदै रेय्आ, अतै याद रखा कि मैंई त्राई साला तक रोई-रोईकरी हरेक जो चेतावनी दिणा ना छडु।
\v 32 अतै अबै अऊँ तुसिओ प्रमात्मै जो अतै तसेरै अनुग्रह रै वचन जो सौंपी दिन्दा, जैडा तुन्दी उन्नति करी सकदा हा अतै सब पवित्र करूरै मणु मन्ज साझी करीके मीरास दि सकदा हा।
\v 33 मैंई कसी रै चाँदी, सोने या कपडै रा लालच ना करू।
\v 34 तुहै अप्पु जाणदै हिन इन्या हथ्थै ही मेरी अतै मेरै साथी री जरूरता जो पुरा करूरा।
\v 35 मैंई तुसिओ सब कुछ करी के दसुआ कि कस तरीकै मेहनत करदै कमजोरा जो सम्भालणा अतै प्रभु यीशु रै वचन याद रखणा जरूरी हा, जैडा तिनी अप्पु ही बलुरा हा : ‘लैणै थऊँ दिणा भला हा’।”
\p
\v 36 यह बलीकरी तिनी घुटने टेकै अतै सबी सोगी प्रार्थना करी।
\v 37 ता सो सब बड़ै रोए अतै पौलुस रै गळै लिपटी करी तैसिओ पोकू दिणा लगै।
\v 38 यह खासकर ऐहा गल्ला थऊँ दुखी थियै जैड़ी तिनी बली थी कि तुसु मेरा मूँह दोवारा ना हेरना। ता तिन्ये तैसिओ जहाजा तक पुजाऊ।
\c 21
\s पौलुस री यरूशलेम जो यात्रा
\p
\v 1 जैहणै अहै तैस थऊँ अलग भूच्चीकरी जहाजा पुर चली पै ता सीधे रस्ते मन्ज कोस मन्ज आए, अतै दूँ धैड़ै रूदुस मन्ज अतै तैड़ी थऊँ बाद पतरा मन्ज।
\v 2 तैड़ी अक्क जहाज फीनीके जो गान्दा मुळु, अतै अहै तैस जहाजा पुर चढ़ी गै
\v 3 जैहणै साइप्रस हुजु, ता अहै जहाजा जो खब्बै कनारी मोडु, अतै सीरिया जो चलीकरी सूर मन्ज उतरै; क्ओकि तैड़ी जहाजा रा माल उतारना थु।
\v 4 चेलै सोगी मूळी करी अहै तैड़ी सत धैड़ै रैह। तिन्यै आत्मा रै सिखाए पौलुसे बलुरा थु कि यरूशलेम मन्ज पैर मत रखदै।
\v 5 जैहणै सो धैड़ै पुरै भूच्ची गै ता अहै चली पै; अतै सबीये जनानी अतै बच्चै समेत असिओ नगरा रै बाहरा तक पुजाऊ; अतै अहै कनारै पुर घुटने टेकीकरी प्रार्थना करी,
\v 6 ता अक्क दूँये थऊँ विदा लैईकरी, अहै ता जहाजा पुर चढ़ै अतै सो अपणै अपणै घरा जो फिरी गै।
\p
\v 7 ता अहै सूर थऊँ जलयात्रा पुरी करीके पतुलिमयिस पुजै, अतै भाई जो नमस्कार करीके तिंआं सोगी अक्क धैड़ा रैह।
\v 8 दूँये धैड़ै चलीकरी अहै कैसरिया मन्ज आए, अतै फिलिप्पुस सुसमाचार प्रचारका रै घरै मन्ज रैह, जैडा तिंया सता चेले मन्ज अक्क थु।
\v 9 तसेरी चंऊर कुँवारी कुळी थी, जैड़ी भविष्यवाणी करदी थी।
\v 10 जैहणै अहै तैड़ी बड़ै धैड़ै रैई चुके, ता अगबुस नां रा भविष्यवक्ता यहूदीया मन्ज आ।
\v 11 तिनी असु बलै ईच्चीकरी पौलुस रा कमरबन्ध लैऊ, अतै अपणै हथ्था पैरा जो बनी करी बलु, “पवित्र आत्मा यह बलदा जैस मणु रा यह कमरबन्ध हा, तैसिओ यरूशलेम मन्ज यहूदी ऐस तरीकै ही बनणा, अतै अन्यजाति रै हथ्था मन्ज सौपणा।”
\v 12 जैहणै अहै यह गल्ला हुणी, ता अहै अतै तैड़ी मणुऐ तैस सोगी यह विनती करी कि यरूशलेम जो मत गान्दा।
\v 13 पर पौलुसे जवाव दिता, “तुहे कै करदै हिन कि रोई-रोईकरी मेरा दिल त्रोडु करदै हिन? अऊँ ता प्रभु यीशु रै नां तांये ना सिर्फ बनया गाणै तांये बल्कि मरनै तांये भी तैयार हा।”
\v 14 जैहणै तिनी ना मनु ता अहै यह बलीकरी चुप भूच्ची गै, “प्रभु री इच्छा पुरी भोआ।”
\p
\v 15 इन्या धैड़ै थऊँ बाद अहै तैयारी करी अतै यरूशलेम जो चली पै।
\v 16 कैसरिया थऊँ भी कुछ चेलै असु सोगी भुच्ची गै, अतै असिओ मनासोन नां साइप्रस रै अक्क पुराणै चेलै बलै लैई आए, कि अहै तैड़ी रैहन।
\s पौलुस री याकूब सोगी मुलाकात
\p
\v 17 जैहणै अहै यरूशलेम मन्ज पुजै, ता भाई बडी खुशी सोगी असु सोगी मुळै।
\v 18 दूँये धैड़ै पौलुस असिओ याकूब वलै लैई करी गो, जैड़ी सब स्याणै इक्कठै थियै।
\v 19 ता तिनी तिंआं जो नमस्कार करी के, जेड़ै जेड़ै कम प्रमात्मै तसेरी सेवा रै द्धारा अन्यजाति मन्ज करूरै थियै, अक्क अक्क करी के सब दसै।
\v 20 तिन्ये यह हुणीकरी प्रमात्मै री महिमा करी, फिरी तिनी बलु, “हे भाई, तू हेरदा कि यहूदी थऊँ कई हजार मणुऐ वसवास करूआ; अतै सब व्वयस्था री धूना मन्ज हिन।
\v 21 तिंआं जो तेरै बारै मन्ज सखाऊरा हा कि तू अन्यजाति मन्ज रहणैवाळै यहूदी जो मूसा सितै फिरी गाणै जो संखादा, अतै बलदा, कि ना अपणै बच्चै रा खतना करा अतै ना रिति पुर चला।
\v 22 ता फिरी कै करया गच्छा? मणु जरूर हुणना कि तु छुरा।
\v 23 ठेरैतांये जैडा अहै तुसु सोगी बलदै हिन, सो कर। असु बलै चंऊर ऐसै मणु हिन जिन्ये मन्नत मगुँरी हा
\v 24 तिंआं जो लैई करी अप्पु सोगी शुद्ध कर; अतै तिंआं जो खर्चा भी दे कि सो मुण्ड़ा जो मुण्ड़वान। ता सबी जाणी लैणा कि जैड़ी गल्ला तेरै बारै मन्ज दसुरी हिन, तिंआं मन्ज कुछ भी सच निय्आ पर तू अप्पु ही व्यवस्था जो मनीकरी तंयारै अनुसार चलदा।
\v 25 पर तिंआं अन्यजाति रै बारै मन्ज जिन्ये वसवास करूरा, अहै यह फैसला करी के लिखी भैजुआ कि सो मूर्ति रै सामणै बलि करूरै मांस सितै, अतै खूना सितै, अतै गल्ला घोटुरै मांसा सितै, अतै व्यभिचार थऊँ बची रैहन।”
\v 26 ता पौलुस तिंआं मणु जो लैईकरी, अतै दूँये धैड़ै तिंआं सोगी शुद्ध भूच्चीकरी मंदरा मन्ज गो, अतै तैड़ी दसी दिता कि शुद्ध भूणै तांये, अर्थात तिंआं थऊँ हरेक तांये चढ़ावा चढ़ाया गाणै तक रै धैड़ै कधैड़ी पुरै भूणै हिन।
\s मन्दरा मन्ज पौलुस जो पकड़ना
\p
\v 27 जैहणै सो सत धैड़ै पुरै भूणै पुर थियै ता आसिया रै यहूदीये पौलुस जो मंदरा मन्ज हेरी करी मणु जो उकसाऊ, अतै वकी करी तैसिओ पकड़ी लैऊ,
\v 28 “हे इस्त्राएलिओ मदद करा; यह सो ही मणु हा, जैडा मणु रै अतै व्यवस्था रै अतै ऐहा जगहा रै वरोधा मन्ज मणु जो सखांदा, ऐड़ी तक कि यूनानी जो भी मंदरा मन्ज अणी करी इनी ऐसा पवित्र जगह जो अपवित्र करूरआ।”
\v 29 तिन्ये ऐत थऊँ पैहलै इफिसुसवासी त्रुफिमुस जो तिंआं सोगी नगरा मन्ज हेरूरा थु, अतै समझी बैहै कि पौलुस इन्या जो मंदरा मन्ज लैई आ।
\v 30 ता पुरै नगरा मन्ज कोलाहल मची गो, अतै मणु दौड़ी-दौड़ी करी इक्कठै भूच्ची गै अतै पौलुस जो पकड़ी करी मंदरा रै बाहर घसीटि करी लैई आए, अतै झट द्धार बन्द करी दिते।
\v 31 जैहणै सो तैसिओ मारी दिणा चाहन्दै थियै, ता पलटन रै सरदारा जो संदेसा पुजु कि पुरै यरूशलेम मन्ज कोलाहल मचु करदआ।
\v 32 ता सो झट सैनका अतै सुबेदारा जो लैंईकरी तिंआं बलै थला जो दौड़ी आ; अतै तिन्ये पलटन रै सरदारा जो अतै सैनका जो हेरी करी पौलुस जो मारना जकणा छड़ी दिता।
\v 33 ता पलटन रै सरदारै इच्चीकरी तैसिओ पकड़ी लैऊ; अतै दूँ जंजीरा सितै बनणै रा हूक्म दिकरी पुछणा लगा, “यह कुणआ अतै इनी कै करूरा?”
\v 34 पर भीड़ा थऊँ कोई कुछ अतै कोई कुछ बकदा रैऊ। जैहणै सो हल्लै री वजह थऊँ सच्चाई ना जाणी सकू, ता तैसिओ गढ़ अन्दर निणै रा हूक्म दिता।
\v 35 जैहणै सो पैईड़ी पुर पुजु ता ऐसा भुआ कि भीड़ा रै दवाव री वजह थऊँ सैनका जो सो चुकी करी लैई गाणा पैऊ,
\v 36 क्ओकि मणु री भीड़ यह बकदी-बकदी तैस पिचो पैऊरी थी कि, “सेरा अन्त करी देय्आ।”
\p
\v 37 जैहणै सो पौलुस जो गढ़ा अन्दर लैई चलुरै थियै ता तिनी पलटना रै सरदारा सोगी बलु, “कै मिन्जो आज्ञा हा कि अऊँ तिजो सोगी कुछ बलुं?” तिनी बलु, “कै तु यूनानी जाणदा?
\v 38 कै तु मिस्त्री निय्आ, जैडा ऐत थऊँ पैहलै विद्रोही बणीकरी, चंऊर हजार कटारबन्द मणु जो बणा मन्ज लैई गो?”
\v 39 पौलुसे बलु, “अऊँ ता तरसुस रा अक्क यहूदी मणुआ! किलिकिया रै प्रसिद्ध नगरा रा निवासी हा। अऊँ तिजो सोगी विनती करदा कि मिन्जो मणु सितै गल्ला करना दे।”
\v 40 जैहणै तिनी हूक्म दिता, ता पौलुसे पैईड़ी पुर खड़ी करी मणु जो हथ्था सोगी सिनक लाई। जैहणै सो चुप भूच्ची गै ता सो इब्रानी भाषा मन्ज बलणा लगा:
\c 22
\s भीड़ा सामणै पौलुस रा भाषण
\p
\v 1 “हे भाईओ अतै पितरो, मेरा जवाब हुणा, जैडा अबै अऊँ तुन्दै सामणै कणैणा चाहन्दा।”
\p
\v 2 सो यह हुणीकरी ही कि इब्रानी भाषा मन्ज बलु करदा, अतै चुप भूच्ची गै। ता तिनी बलु;
\p
\v 3 “अऊँ ता यहूदी मणुआ, जैडा किलिकिया रै तरसुस मन्ज पैदा भच्छुरा; पर ऐस नगरा मन्ज गमलीएल रै पैरा रै वलै बैहीकरी पढ़ाऊरा, अतै बापदादे री व्यवस्था जो ठीक रीती पुर सखाऊरा; अतै प्रमात्मै तांये ऐसी धूना मन्ज थु, जिंआं तुहै अज तैहा धूना मन्ज हिन।
\v 4 मैंई मणु अतै जनानी दूँनी जो बनी बनी करी जेला मन्ज पाऊरा, ऐस पंथ जो ऐतना सताऊरा कि कैईआ जो मारवाई भी दितुरा।
\v 5 एहा गल्ला तांये महायाजक अतै स्याणै गवाह हिन, कि तिंआं थऊँ अऊँ भाई रै नां री चिठी लैईकरी दमिशक जो चलुरा थु, कि जेडै तैड़ी हिन तिंआं जो भी दण्ड़ दिणै तांये यरूशलेम जो लैई इच्छु।
\s अपणै ह्रदय-परिवर्तन रा वर्णन
\r (प्रेरितों 9:1-19; 26:12-18)
\p
\v 6 “जैहणै अऊँ चलदा-चलदा दमिशक रै नैड़ै पुजु, ता ऐसा भुआ कि दूँये पैहरा रै लगभग अक्कदम अक्क बड़ी लौ अम्बरा थऊँ मेरै चंऊ कनारै चमकी।
\v 7 अतै अऊँ धरती पुर पैई गो अतै मैंई हुणु कि, ‘हे शाऊल, हे शाऊल, तू मिन्जो क्ओ सतान्दा?’
\v 8 मैंई जवाव दिता, ‘हे प्रभु, तू कुणआ?’ तिनी मिन्जो सोगी बलु, ‘अऊँ यीशु नासरी हा, जैसिओ तु सतान्दा हा।’
\v 9 मेरै सोगी जेड़ै थियै तिन्ये लौ ता हेरी, पर जैडा मैंई हुणु सो तिंआं जो ना हुणु।
\v 10 ता मैंई बलु, ‘हे प्रभु, अऊँ कै करू?’ प्रभुए मिन्जो सितै बलु, ‘उठीकरी दमिशक जो गा, अतै जैडा कुछ मूँ तिजो थऊँ करवाणा सो तैड़ी तिजो दस्सी दिणा हा।’
\v 11 जैहणै तैहा लौई री वजह थऊँ मिन्जो कुछ ना हुजु ता मैंई अपणै साथी रै हथ्थ पकड़ै अतै अऊँ दमिशक मन्ज आ।
\p
\v 12 ता हनन्याह नां रा अक्क भक्त मणु जैड़ा व्वयस्था रै अनुसार तैड़ी रैहणैवाळै सब यहूदी मन्ज सुनाम थु, मिन्जो बळै आ,
\v 13 अतै खड़ी करी मिन्जो सोगी बलु, ‘हे भाई शाऊल, फिरी हेरना लगी पै।’ तैहणै ही मेरी हाख्री खुली गई अतै मैंई तैसिओ हेरू ।
\v 14 ता तिनी बलु, ‘इन्दै बापदादे रै प्रमात्मै तिजो ठेरैतांये ठहराऊरा कि तु तंयारी इच्छा जो जाणा, अतै तैस धर्मी जो हेरा अतै तसेरै मूँहा थऊँ गल्ला हुणा।
\v 15 क्ओकि तु तसेरी तरफा थऊँ सब मणु रै सामणै तिंआं गल्ला रा गवाह भोला जैड़ी तैंई हेरी अतै हुणुरी हिन।
\v 16 अबै क्ओ देर करदा? उठ, बपतिस्मा लै, अतै तसेरा नां लैईकरी पापा जो धोई दे।’
\p
\v 17 “जैहणै अऊँ फिरी यरूशलेम मन्ज ईच्चीकरी मंदरा मन्ज प्रार्थना करू करदा थु, ता बेहोश भूच्ची गो,
\v 18 अतै तैसिओ हेरू कि सो मिन्जो सितै कणैऊ करदा, ‘यरूशलेम थऊँ झट निकळी गा; क्ओकि तिंआं मेरै बारै मन्ज तेरी गवाही ना मनणी।’
\v 19 मैंई बलु, ‘हे प्रभु, सो ता अप्पु जाणदै हिन कि अऊँ तिजो पुर वसवास करणैवाळै जो जेला मन्ज पान्दा अतै जगह जगह आराधनालय मन्ज पिटवान्दा थु।
\v 20 जैहणै तेरै गवाह स्तिफनुस रा खून बहाया गच्छु करदा थु तां अऊँ भी तैड़ी खडुरा थु अतै ऐहा गल्ला थऊँ सहमत थु, अतै तसेरै घातका रै कपड़ै री रखवाली करू करदा थु।‘
\v 21 अतै तिनी मिन्जो सितै बलु, ‘चली गा: क्ओकि मूँ तिजो अन्यजाति मन्ज दूर-दूर भैजणा’।”
\p
\v 22 सो ऐहा गल्ला तक तसेरी हुणदै रैह, तां फिरी जोरा सितै बलु, “ऐसै मणु रा अन्त करा, सेरा जिन्दा रैहणा ठीक निय्आ!”
\v 23 जैहणै सो जोरै बकदै, कपड़ै फैंकदे अतै अम्बरा री कनारी धूड़ी जो उड़ान्दे थियै;
\v 24 ता पलटना रै सरदारै बलु, “ऐसिओ गढ़ मन्ज लैई गच्छा, अतै कोड़े मारीकरी परखा, कि अऊँ जाणी सकूँ कि यह मणु कस वजह थऊँ सेरै वरोधा मन्ज ईंया बकु करदै हिन।”
\v 25 जैहणै तिन्ये तैसिओ जोड़ै सितै बनू ता पौलुसे जैडा सूबेदार बर्खै खडुरा थु तैस सोगी बलु, “कै यह खरा हा कि तुहै ऐसै रोमी मणु जो, अतै सो भी बिना दोषा रै कोड़े मारन?”
\v 26 सूबेदारै यह हुणी करी पलटना रै सरदारा सोगी बलु, “तु यह कै करू करदा? यह ता रोमी मणुआ।”
\v 27 ता पलटना रै सरदारै तैस बलै इच्चीकरी बलु, “मिन्जो दस्स, कै तू रोमी हा?” तिनी बलु, “हां।”
\v 28 यह हुणीकरी पलटना रै सरदारै बलु, “मैंई रोमी भूणै री जगह बड़ै पैसे दिकरी पाऊरी हा।” पौलुसे बलु, “अऊँ ता जन्म थऊँ ही रोमी हा।”
\v 29 ता जेड़ै मणु तैसिओ परखणा लगुरै थियै, सो तैहणै ही तसेरै नैड़ै थऊँ घिरी गै; अतै पलटना रा सरदारा भी यह जाणीकरी कि यह रोमी हा अतै मैंई ऐसिओ बनुरा, डरी गो।
\s महासभा रै सामणै पौलुस
\p
\v 30 दूँये धैड़ै तैसिओ ठीक-ठाक परखणै री इच्छा सितै कि यहूदी तैस पुर क्ओ दोष लगाऊ करदै हिन, तसेरै बन्धन खोली दितै; अतै प्रधान याजका अतै पुरी महासभा जो इक्कठा भूणै रा हूक्म दिता, अतै पौलुस जो थलै निकरी तसेरै सामणै खड़ेरी दिता।
\c 23
\p
\v 1 पौलुसे महासभा री कनारी टकटकी लगाई करी हेरू अतै बलु, “हे भाईओ, मैंई अजा तक प्रमात्मै तांये सच्चै विवेक सोगी जिन्दगी बिताई हा।“
\v 2 यह हुणी करी हनन्याह महायजके तिंआं जो जेड़ै तसेरै नैड़ै खडुरै थियै, तसेरै मूँहा पुर थप्पड़ मारनै रा हूक्म दिता।
\v 3 ता पौलुसे तैस सोगी बलु, “हे चूना फेरूरी दीवार, प्रमात्मै तिजो मारला। तु व्यवस्था रै अनुसार मेरा न्याय करनै जो बैहुरा, अतै फिरी कै व्यवस्था रै विरूद्ध मिन्जो मारनै रा हुक्म दिन्दा?”
\v 4 जेड़ै नैड़ै खडुरै थियै तिन्ये बलु, “कै तु प्रमात्मै रै महायाजक जो भला-बुरा बलदा हा?”
\v 5 पौलुसे बलु, “हे भाईओ, अऊँ ना जाणदा थु कि यह महायाजक हा; क्ओकि लिखुरा हा: ‘अपणै मणु रै प्रधाना जो बुरा मत बल’।”
\v 6 ता पौलुसे यह जाणीकरी करी कि अक्क दल सदूकी रा अतै अक्क परीसी रा हा, सभा मन्ज जोरा सितै बलु, “हे भाईओ, अऊँ फरीसी अतै फरीसी खानदाना रा हा, मरूरै री उम्मीद अतै दोवारा जी भूणै रै बारै मन्ज मेरा मुकद्दमा भूणा लगुरा हा।”
\v 7 जैहणै तिनी यह गल्ल करी ता फरीसी अतै सदूकी मन्ज लड़ाई भूणा लगी; अतै सभा मन्ज फूट पैई गई।
\v 8 क्ओकि सदूकी ता यह बलदै हिन, ना दोवारा जिणा हा, ना स्वर्गदूत हिन, अतै ना ही आत्मा हा; पर फरीसी ईंया सबी गल्ला जो मन्दै हिन।
\v 9 ता बड़ा शोर-शरावा भूणा लगा अतै कुछ शास्त्री जेड़ै फरीसी रै दला रै थियै, उठी खडिये अतै यह बलीकरी लड़णा लगै कि, “अहै ऐस मणु मन्ज कोई बुराई ना हेरू करदै, अतै अगर कोई आत्मा या स्वर्गदूत ऐस सोगी कैणैऊ हा ता फिरी कै?”
\v 10 जैहणै मता झगड़ा भूआ ता पलटना रै सरदारै ऐस ड़रा थऊँ कि यह पौलुस रै टुकड़ै-टुकड़ै ना करी दिन, पलटना जो हूक्म दिता कि ओसीकरी ऐसिओ इन्यारै मन्जै थऊँ जबरदस्ती कड्आ, अतै गढ़ मन्ज लैई गच्छा।
\v 11 तैहा ही राती प्रभुए तैस वलै खड़ी करी बलु, “हे पौलुस, हिम्मत रख: क्ओकि जिंआं तैंई यरूशलेम मन्ज मेरी गवाही दितीआ, तिंआं ही तिजो रोम मन्ज भी मेरी गवाही दिणिआ।”
\s पौलुस जो मारणै रा षड्यन्त्र
\p
\v 12 जैहणै भ्याग भूई ता यहूदीये प्लानिगं करी अतै कसम खाई कि जैहणै तक अहै पौलुस जो ना मारी दिलै, तैहणै तक अगर अहै खाऊ या पिऊँ ता असु पुर धिक्कार।
\v 13 जिन्ये अप्पु मन्ज यह कसम खाऊरी थी, सो चाळी मणु थऊँ ज्यादा थियै
\v 14 तिन्ये प्रधान याजका अतै स्याणै बळै गिच्चीकरी बलु, “अहै यह ठाणी लैऊरा कि जैहणै तक अहै पौलुस जो ना मरी दिलै, तैहणै तक अगर अहै कुछ चखलै भी ता असु पुर धिक्कार हा।
\v 15 ठेरैतांये अबै महासभा समेत पलटना रै सरदारा जो समझा कि तैसिओ तुसु बलै लैई आईआ, मना कि तुहै तसेरै बारै मन्ज ठीक ठाक परख करना चाहन्दै हिन; अतै असु तसेरै पुजणै थऊँ पैहलै ही तैसिओ मारनै तांये तैयार रैहणा।”
\p
\v 16 पौलुस रै भांणजै हुणु कि यह ऐसिओ मारनै रै चक्करा मन्ज हिन, ता गढ़ मन्ज गिच्चीकरी पौलुस जो संदेसा दिता
\v 17 पौलुसे सूबेदारा थऊँ अक्की जो हैदी करी बलु, “ऐस जवाना जो पलटना रै सरदारा वळै लैई गच्छा, यह तैस सोगी कुछ कणैणा चाहन्दा।”
\v 18 ठेरैतांये सो तैसिओ पलटना रै सरदारा बलै लैई गै, बन्दी पौलुसे मिन्जो सितै विनती करी हा कि यह जवान तुसु सोगी कुछ कणैणा चाहन्दा; ऐसिओ तिजो वलै लैई गा;
\v 19 पलटना रै सरदारै तसेरा हथ्थ पकड़ी करी अतै अलग निकरी पुछु, “तु मिन्जो सोगी कै कणैणा चाहन्दा?”
\v 20 तिनी बलु, “यहूदीये प्लानिगं करूरी हा कि तिजो सोगी विनती करन कि दोतै पौलुस जो महासभा मन्ज लैई, ताकि ऐसा लगा कि सो ठीक ठाक परख करणा चाहन्दै भून।
\v 21 पर तंयारी मत हुणदा, क्ओकि तिंआं मन्ज चाळी थऊँ ज्यादा मणु ऐसिओ मारनै रै चक्करा मन्ज हिन, जिन्ये यह ठाणी लैऊरा कि जैहणै तक सो पौलुस जो ना मारन, तैहणै तक ना तिंआं खाणा अतै ना पिणा। अतै अबै सो तैयार हिन अतै तेरै वचना रै इंतजारा मन्ज हिन।”
\v 22 ता पलटना रै सरदारै तैस जवाना जो यह हूक्म दि करी विदा करू कि, “कसी सोगी मत बलदा कि तैंई मिन्जो यह गल्ला दस्सी हिन।”
\s पौलुस जो फेलिक्स हाक्म वलै भैजू
\p
\v 23 ता तिनी दूँ सूबेदारा जो हैदी करी बलु, “दोई सौ सैनिक, सत्तर सवार, अतै दोई सौ भाले वाळै राती कैसरिया जो गाणै तांये तैयार रखा।
\v 24 अतै पौलुस री सवारी तांये घोड़े तैयार रखा, कि तैसिओ फेलिक्स हाकमा बलै कुशल सोगी पुजाई दिन।”
\v 25 तिनी ऐस तरह री चिठ्ठी भी लिखी:
\p
\v 26 “महामहिम् फेलिक्स हाक्म जो कौलोदियुस लूसियास रा नमस्कार।
\v 27 ऐस मणु जो यहूदीये पकड़ी करी मारणा चाऊ, पर जैहणै मैंई जाणु कि यह रोमी हा, ता पलटना लैई करी छुड़ाई अन्दा।
\v 28 अऊँ जाणदा थु कि सो ऐस पुर कसा वजह थऊँ दोष लगाऊ करदै थियै, ठेरैतांये ऐसिओ तंयारी महासभा मन्ज लैई गो।
\v 29 ता अऊँ जाणी गो कि यह अपणी व्यवस्था रै विवादा रै बारै मन्ज ऐस पुर दोष लगान्दै हिन, पर मारै गाणै या बनी रखणै तांये ऐस मन्ज कोई दोष निय्आ।
\v 30 जैहणै मिन्जो दस्सु कि सो ऐस मणु जो मारनै रै चक्‍करा मन्ज हिन ता मैंई झट ऐसिओ तिजो बलै भैजी दिता; अतै ऐस पुर दोष लाणै वाळै जो हूक्म दिता कि सो तेरै सामणै ऐस पुर दोष लान।”
\p
\v 31 ता जिंआं सैनका जो हूक्म दिता थु, तिंआं ही पौलुस जो लैंईकरी रातो-रात अन्तिपत्रिस मन्ज आए।
\v 32 दूँये धैड़ै सो सवार तैसिओ तैड़ी छड़ी करी अप्पु गढ़ जो फिरी आए।
\v 33 तिन्ये कैसरिया पुजीकरी हाकमा जो चिठ्ठी दिती; अतै पौलुस जो भी तसेरै सामणै खड़ा करू।
\v 34 तिनी चिठ्ठी पढ़ी करी पुछु, “यह कस प्रान्ता रा हा?”
\v 35 अतै जैहणै पता लगु कि किलिकिया रा हा ता तिनी बलु, “जैहणै तिजो पुर दोष लाणै वाळै इलै, ता मूँ तेरा मुकद्दमा करना।” अतै तिनी तैसिओ हेरोदेस रै किलै मन्ज पैहरै मन्ज रखणै रा हूक्म दिता।
\c 24
\s हाक्म फेलिक्स रै सामनै पौलुस
\p
\v 1 पँज धैडै बाद हनन्याह महायाजक कई स्याणै अतै तिरतुल्लुस नां रै अक्की वकीला जो सोगी लैई करी आ। तिन्ये हाकमा रै सामणै पौलुस पुर दोष लाऊ।
\v 2 जैहणै सो हैदु ता तिरतुल्लुस तैस पुर दोष लाई के बलणा लगा;
\p “हे महामहिम् फेलिक्स, तेरी वजह थऊँ अहै वड़े कुशल रैहन्दै हिन; अतै तेरै प्रवन्ध सितै ऐहा जाति मन्ज कई बुराई सुधरदी गान्दी हिन।
\v 3 ऐतिओ अहै हर जगह अतै हर तरह सितै धन्यवाद रै सोगी मन्दै हिन।
\v 4 पर ठेरैतांये अऊँ तिजो होर दुख ना दिणा चाहन्दा, अऊँ तिजो सितै विनती करदा कि कृप्पा करी के इन्दी दोई गल्ला हुण।
\v 5 क्ओकि अहै ऐस मणु जो उपद्रवी अतै जगता रै सव यहूदी मन्ज बलवा कराणैवाळा, अतै नासरी रै कुपंथ रा मुखिया जाणुआ।
\v 6 इनी मंदरा जो अशुद करणा चाऊ, पर अहै ऐसिओ पकड़ी लैऊआ। [अहै ऐसिओ अपणी व्यवस्था रै अनुसार दण्ड़ दितूरा भून्दा;
\v 7 पर पलटना रै सरदार लूसियास ऐसिओ जबरदस्ती इन्दै हथ्था थऊँ खूसी लैऊ,
\v 8 अतै मुक्द्दमें तांये तेरै सामणै ईणै रा हूक्क दिता।] इन्या सबी गल्ला जो जठेरै बारै मन्ज अहै ऐस पुर दोष लान्दै हिन, तूद अप्पु ही परखी करी जाणी गाणा।”
\v 9 यहूदीये भी तंयारा साथ दिकरी बलु, यह सब गल्ला सच हिन।
\s पौलुस रा प्रत्युत्तर
\p
\v 10 जैहणै हाक्मे पौलुस जो बलणै रा ईशारा करू, ता तिनी जवाव दिता:
\p “अऊँ यह जाणीकरी कि तू मतै साला थऊँ ऐहा जाति रा न्याय करू करदआ, खुशी सोगी अपणा जवाव दिन्दा।
\v 11 तू अप्पु जाणी सकदा कि जैहणा थऊँ अऊँ यरूशलेम मन्ज आराधना करना छुरा, मिन्जो बारह धैड़ै थऊँ ज्यादा ना भुऐ हिन।
\v 12 इन्ये मिन्जो ना मंदरा मन्ज ना आराधनालय मन्ज ना नगरा मन्ज कसी सोगी विवाद करदै हेरूआ;
\v 13 अतै ना ता यह तिंआं गल्ला जो, जैडा मिन्जो पुर दोष लान्दै हिन तेरै सामणै सच सावित करी सकदै हिन।
\v 14 पर अऊँ तेरै सामणै यह मनी लैन्दा कि जैस पन्थ जो यह कुपंथ बलदै हिन, तठेरी ही रीति पुर अऊँ अपणै बापदादे रै प्रमात्मा री सेवा करदा; अतै जैड़ी गल्ला व्यवस्था अतै भविष्यवक्ता री कताबा मन्ज लिखुरी हिन, तिंआं पुर वसवास करदा।
\v 15 अतै प्रमात्मै सोगी आशा रखदा, जैड़ी सो अप्पु भी रखदै हिन, कि धर्मी अतै अधर्मी दूँनी रा दोवारा जीणा भूणा।
\v 16 ऐतथऊँ अऊँ अप्पु भी यत्न करदा कि प्रमात्मा री कनारी, अतै मणु री कनारी मेरा विवेक सदा निर्दोष रेय्आ।
\v 17 मतै साला थऊँ बाद अऊँ अपणै मणु जो दान पुजाणा, अतै भेंट चढ़ाणा आ थू।
\v 18 तिन्ये मिन्जो मंदरा मन्ज शुद्ध हालति मन्ज, बिना भीड़ा रै, अतै बिना दंगा करदै भेंट चढ़ान्दै हेरूरा- हाँ आसिया रै कई यहूदी थियै- तिंआं जो ठीक थु
\v 19 कि अगर मेरै वरोधा मन्ज कोई गल्ल भोआ ता ऐड़ी तेरै सामणै इच्ची करी मिन्जो पुर दोष लगान्दै
\v 20 या यह अप्पु ही दसन कि जैहणै अऊँ महासभा रै सामणै खडुरा थु, ता तिन्ये मिन्जो मन्ज कुण जिना अपराध पाऊ?
\v 21 ऐहा अक्की गल्ला जो छड़ी जैड़ी मैंई तंयारै मंजे खड़ी करी जोरा जोरा सितै बली थी; ‘मरूरै थऊँ जी भूणै रै बारै मन्ज अज मेरा तुन्दै सामणै मुकद्दमा भूणा लगुरा हा’।”
\p
\v 22 फेलिक्कस, जैडा ऐस पन्था री गल्ला ठीक-ठाक जाणदा थु, तिंआं जो यह बली करी टाळी दिता, “जैहणै पलटना रा सरदार लूसियास ईला, ता तुन्दी गल्ला रा फैसला करणा।”
\v 23 अतै सूबेदारा जो हूक्म दिता कि पौलुस जो कुछ छूट दिकरी रखवाली करना, अतै तसेरै मित्रा मन्ज कसी जो भी तसेरी सेवा करणै थऊँ ना रोकणा।
\s फेलिक्स अतै द्रुसिल्ला रै सामणै पौलुस
\p
\v 24 कुछ धैड़ै बाद फेलिक्स अपणी लाड़ी द्रुसिल्ला जो, जैड़ी यहूदी थी, सोगी लैईकरी आ कि पौलुस जो हैदीकरी तैस वसवासा रै बार मन्ज जैडा मसीह पुर हा, तैस थऊँ हूणा।
\v 25 जैहणै सो धर्म, अतै संयम, अतै ईणैवाळै न्याय री चर्चा करू करदा थु, ता फेलिक्स ड़री करी जवाव दिता, “हवजु ता गा; मौका हेरी करी अऊँ तिजो फिरी हैदला।”
\v 26 तैसिओ पौलुस थऊँ कुछ रिशवत मुळणे री उम्मीद थी, ताकि सो तैसिओ छड़ी देय्आ ठेरैतांऐ सो तैसिओ हैदी-हैदी करी गल्ला करदा थु।
\v 27 पर जैहणै दोई साल बीती गै ता पुरकियुस फेस्तुस, फेलिक्स री जगह पुर आ; अतै फेलिक्स यहूदी जो खुश करणै री इच्छा सितै पौलुस जो कैदा मन्ज ही छड़ी गो।
\c 25
\s पौलुस रा सम्राट जो दोहाई दिणा
\p
\v 1 फेस्तुस तैस प्रान्ता मन्ज पुजणै रै त्राई धैड़ै बाद कैसरिया थऊँ यरूशलेम जो गो।
\v 2 ता प्रधान याजके अतै यहूदी रै प्रमुख मणुए तसेरै सामणै पौलुस पुर दोष लाए;
\v 3 अतै यह विनती करी के यह मँगू कि तैसिओ यरूशलेम मन्ज हैदया गच्छा, क्ओकि सो तैसिओ रस्ते मन्ज ही मारनै रै चक्करा मन्ज थियै।
\v 4 फेस्तुसै जवाव दिता, “पौलुस कैसरिया रै पैहरै मन्ज हा, अतै मूँ अप्पु तैड़ी झट गाणा।”
\v 5 फिरी बलु, “तुसु मन्ज जेड़ै अधिकार रखदै हिन सो भी सोगी चलें, अतै अगर इनी मणुऐ कोई अनुचित कम करूरा ता तैस पुर दोष लगाई सकन।”
\p
\v 6 तिंआं मन्जै सो कोई अठ्ठ-दस धैड़ै रैंईकरी कैसरिया चली गो; अतै दूँये धैड़ै न्याय आसन पुर बैहीकरी पौलुस जो अणनै रा हूक्म दिता,
\v 7 जैहणै सो आ ता यहूदी यरूशलेम मन्ज छुरै थियै, तिन्ये अखै-बख्रै खड़ी करी बड़ै गम्भीर अरोप लगाए, जठेरा सवूत तिंआं वलै ना थु।
\v 8 पर पौलुसे जवाव दिता, “मैंई ना ता यहूदी री व्यवस्था रै अतै ना मंदरा रै, अतै ना ही कैसर रै वरोधा मन्ज कोई कम करूरा हा।”
\v 9 ता फेस्तुसै यहूदी जो खुश करनै री इच्छा सितै पौलुस जो बलु, “कै तु चाहन्दा कि तु यरूशलेम जो गच्छा; अतै तैड़ी मेरै सामणै तेरा यह मुकद्दमा तय करया गच्छा?”
\v 10 पौलुसे बलु, “अऊँ कैसर रै न्याय आसन रै सामणै खडुरा; मेरै मुकद्दमै रा ऐठिये ही फैसला भूणा चहिन्दा। जिंआं तु अच्छै तरीकै जाणदा, यहुदी रा मैंई कोई अपराध ना करूरा।
\v 11 अगर अऊँ अपराधी हा अतै मारी दिणै रै योग्य कोई कम करूरा हा, ता मरनै थऊँ ना मुकरदा; पर जिंयां गल्ला रा यह मिन्जो पुर दोष लान्दै हिन, अगर इन्या मन्ज कोई भी गल्ल सच ना भोआ ता कोई मिन्जो इन्यारै हथ्थै ना सौंपी सकदा। अऊँ कैसर री दोहाई दिन्दा।”
\v 12 ता फेस्तुसै मन्त्री री सभा सोगी गल्ला करी के जवाव दिता, “तैंई कैसर री दोहाई दितिआ, तूद कैसर वलै ही गाणा।”
\s राजा अग्रिप्पा रै सामणै पौलुस
\p
\v 13 कुछ धैड़ै बीतणै थऊँ बाद अग्रिप्पा राजा अतै बिरनाके कैसरिया मन्ज ईच्चीकरी फेस्तुस सोगी भेंट करी।
\v 14 तंयारै बड़ै धैड़ै तैड़ी रहणै थंऊ बाद फेस्तुसै पौलुसा रै बारै मन्ज राजा जो दस्सु; “अक्क मणु हा, जैसिओ फेलिक्स बन्दी छड़ी गच्छुरा हा।
\v 15 जैहणै अऊँ यरूशलेम मन्ज थु, ता प्रधान याजक अतै यहूदीये रै स्याणै तैस पुर मुकद्दमा चलाणा चाऊ कि तैसिओ दण्ड़ मूळा।
\v 16 पर मैंई तिंआं जो जवाव दिता कि रोमी री यह रीति निय्आ कि कसी मणु जो दण्ड़ तांये सौंपी दीन, जैहणै तक मकद्दमा करणैवाळै अतै मुजरिम जो सामणै खड़ी करी दोषा रै जवाव दिणै रा अवसर ना मूळा।
\v 17 ता जैहणै सो ऐड़ी इक्कठ्ठै भूए, ता मैंई कुछ देर ना करी, पर दूँये ही धैड़ै मैंई न्याय आसन पुर बैही करी तैस मणु जो अणनै रा हूक्म दिता।
\v 18 जैहणै तसेरै मुकद्दमेवाज खड़िये, ता तिन्ये ऐसी अनुचित गल्ला रा दोष ना लाऊ जिंआं अऊँ समझदा थु।
\v 19 पर सो अपणै मत अतै यीशु नां कसी मणु रै बारै मन्ज जैडा मरी गच्छुरा थु अतै पौलुस तैसिओ जिन्दा दसदा थु, विवाद करदै थियै।
\v 20 अऊँ उलझन मन्ज थु कि इन्या गल्ला रा किंयां पता लगाऊँ? ठेरैतांये मैंई तैस थऊँ पुछु, ‘कै तुद यरूशलेम गाणा कि इन्या गल्ला रा फैसला भोआ?’
\v 21 पर जैहणै पौलुसे दोहाई दिती कि तसेरै मुकद्दमे रा फैसला महाराज्यधिराज करा, ता मैंई आज्ञा दिती कि जैहणै तक तैसिओ कैसर बलै ना भैजूँ, ऐसिओ हिरासत मन्ज रखा गच्छा।”
\v 22 ता अग्रिप्पा फेसतुस सोगी बलणा लगा, “अऊँ भी ऐस मणु थऊँ हुणना चाहन्दा।” तिनी बलु, “तूद दोतै हुणी लैणा।”
\p
\v 23 ता दूँये धैड़ै जैहणै अग्रिप्पा अतै बिरनीके बड़ी धूमधाम सोगी आए अतै पलटना रै सरदारा अतै नगरा रै प्रमुख मणु सोगी दरबार मन्ज पुजै। ता फेस्तुसै आज्ञा दिती कि सो पौलुस जो लैई इन।
\v 24 फेस्तुसै बलु, “हे राज्या अग्रिप्पा, अतै हे सब मणुओ जेड़ै असु सोगी ऐड़ी हिन, तुहै ऐस मणु जो हेरदै हिन, जसेरै बारै मन्ज सब यहूदी अतै यरूशलेम मन्ज अतै ऐडी भी जोरा जोरा सितै बकी करी मिन्जो सोगी विनती करी कि सेरा जिन्दा रैहणा ठिक निय्आ।
\v 25 पर मैंई जाणी लैऊआ कि इनी कुछ भी ऐसा ना करुआ कि ऐसिओ मारया गच्छा; अतै जांकि इनी अपणै आप ही महाराज्याधिराज्य री दोहाई दितिआ, ता मैंई ऐसिओ भैजणै रा फैसला करूआ।
\v 26 मैंई सेरै बारै मन्ज कोई पक्की गल्ल ना पाई कि अपणै स्वामी बलै लिखूँ। ठेरैतांये अऊँ ऐसिओ तुन्दै सामणै अतै विशेष करीके हे राजा अग्रिप्पा, तेरै सामणै अन्दा कि परखणै थऊँ बाद मिन्जो कुछ लिखणै जो मूळा।
\v 27 क्ओकि बन्दी जो भैजणा अतै जैडा दोष ऐस पुर लगाउरै हिन, तिंआं जो ना दसणा, मिन्जो बेकार लगदा।”
\c 26
\s अग्रिप्पा रै सामणै पौलुस रा स्पष्टीकरण
\p
\v 1 अग्रिप्पा पौलुस सोगी बलणा लगा, “तिजो अपणै बारै मन्ज बलणै री आज्ञा हा।“ ता पौलुस हथ्था रै इशारै सोगी बलणा लगा,
\p
\v 2 ‘हे राजा अग्रिप्पा, जैतणी गल्ला रा यहूदी मिन्जो पुर दोष लान्दै हिन, अज्ज तेरै सामणै तिंया जो जवाव दिणै तांये अऊँ अपणै आपा जो धन्य समझदा हा,
\v 3 विशेष करी के ठेरै तांये कि तू यहूदी रै सब वर्ताव अतै विवादा जो जाणदा हा। अतै अऊँ विनती करदा कि, धीरज सोगी मेरी हुणा।
\p
\v 4 “मेरा चाल चलन शुरू थऊँ ही अपणी जाति रै मन्जै अतै यरूशलेम सांईये थु, यह सब यहूदी जाणदै हिन।
\v 5 अगर यह गवाही दिणा चाहन, ता शुरू थऊँ मिन्जो पच्छैणदै हिन कि अऊँ फरीसी भूच्चीकरी अपणै धर्म रै सवी थऊँ खरै पन्थ रै अनुसार चलु।
\v 6 अतै सब तैहा प्रतिज्ञा री आज्ञा री वजह थऊँ जैड़ी प्रमात्मै इन्दै बापदादे सोगी करूरी थी, मिन्जो पुर मुकद्दमा चलु करदा।
\v 7 तैहा प्रतिज्ञा रै पूरै भूणै री उम्मीद लगाए हुए, इन्दै बारह गोत्र अपणै सारै मना सितै रात-दिन प्रमात्मै री सेवा करदै आए हिन। हे राजा, ऐसा आशा रै बारै मन्ज यहूदी मिन्जो पुर दोष लान्दै हिन।
\v 8 जांकि प्रमात्मै मरूरै थऊँ जियान्दा, ता तुसु बलै यह गल्ल क्ओ वसवास योग्य ना समझी गान्दी?
\p
\v 9 “मैंई भी समझू थू कि यीशु नासरी रै नां रै वरोधा मन्ज मिन्जो बड़ा कुछ करना चहिन्दा।
\v 10 अतै मैंई यरूशलेम मन्ज ऐसा ही करू; अतै प्रधान याजका थऊँ अधिकार पाईकरी मतै सारै पवित्र मणु जो जेला मन्ज पाऊ, अतै जैहणै तिंआं जो मारी भी दिन्दै थियै ता अऊँ अपणी सम्मति दिन्दा थु।
\v 11 हर आराधनालय मन्ज तिंआं जो अऊँ ताड़णा दुआई दुआई करी यीशु री निन्दा करवान्दा थु, ऐड़ी तक कि क्रोधा रै मारै ऐसा पागल भूच्ची गो कि बाहर रै नगरा मन्ज भी गिच्चीकरी तिंआं जो सतान्दा थु।
\s अपणै ह्रदय परिवर्तन रा वर्णन
\r (प्रेरितों 9:1-19; 22:6-16)
\p
\v 12 “ऐसा धूना मन्ज जैहणै अऊँ प्रधान याजका थऊँ अधिकार अतै आज्ञा पत्र लैईकरी दमिश्क जो चलुरा थु;
\v 13 ता हे राजा, रस्ते मन्ज दोफारा रै टैमैं मैंई सुरजा रै तेज थऊँ भी बदिकरी अक्क लौ अपणै सोगी चलुरै सबी मणु रै चंऊ कनारी हेरी।
\v 14 जैहणै अहै सब जमीना पुर पैई गै, ता मैंई इब्रानी भाषा मन्ज, मिन्जो सितै कणेदै अक्क बोल हुणु, ‘हे शाऊल, हे शाऊल, तु मिन्जो क्ओ सतादां हा? पैईनी जगह लत मारणा तिजो तांये कठण हा।’
\v 15 मैंई बलु, ‘हे प्रभु, तु कुणआ?’ प्रभुए बलु, ‘अऊँ यीशु हा जैसिओ तु सतांदा।
\v 16 पर तु उठ, अपणै पैरा पुर खड़ी; क्ओकि मैंई तिजो ठेरैतांये दर्शन दितै कि तिजो तिंआं गल्ला रा भी सेवक अतै गवाह ठहराऊ, जैड़ी तैंई हेरी हिन, अतै तंयारा भी जिंआं तांये मूँ तिजो दर्शन दिणा।
\v 17 अतै मूँ तिजो तेरै मणु अतै अन्यजाति थऊँ बचांदै रैहणा, जिंआं बलै अऊँ तिजो ठेरैतांये भैजदा
\v 18 कि तु तंयारी हाख्री खोला कि सो अंधकार थऊँ लौई री कनारी, अतै शैताना रै अधिकारा थऊँ प्रमात्मै री कनारी फिरन; कि पापा री माफी अतै तिंआं मणु सोगी जेड़ै मिन्जो पुर वसवास करणै थऊँ पवित्र करूरै हिन, मीरास पान।’
\s अपणै कमा रा वर्णन
\p
\v 19 “ता; हे राजा अग्रिप्पा, मैंई तैस स्वर्गीय दर्शना री गल्ल ना टाळी,
\v 20 पर पैहलै दमिश्का रै, फिरी यरूशलेम रै, अतै तां यहूदीया रै सब देसा रै रैहणैवाळै जो, अतै अन्यजाति जो समझांदा रैऊ कि मना फेरा अतै प्रमात्मै री कनारी फेरी करी मन फेराव रै योग्य कम करा।
\v 21 इन्या गल्ला री वजह थऊँ यहूदी मिन्जो पकड़ी करी मंदरा मन्ज मारनै रै चक्करा मन्ज थियै।
\v 22 पर प्रमात्मै री मदद थऊँ अऊँ अज तक बणी रैऊरा अतै हल्कै मोट्टै सभी रै सामणै गवाही दिन्दा हा, अतै तिंआं गल्ला जो छड़ी होर ना कणैन्दा जैड़ी कि मूसे अतै भविष्यवक्ते भी बलुरी हिन कि भूणैवाळी हिन,
\v 23 कि मसीह दुख भोगणा, सो ही सबी थऊँ पैहलै मरूरै थऊँ जी करी, इन्दै मणु मन्ज अतै अन्यजाति मन्ज लौई रा प्रचार करना।”
\p
\v 24 जैहणै सो ऐस तरीकै जवाव दिच्छु करदा थु, ता फेस्तुस जोरा सितै बलणा लगा, “हे पौलुस, तु पागल हा। मतै ज्ञाने तिजो पागल करी दितुरा।“
\v 25 पर पौलुसे बलु, “हे महामहिम फेस्तुस, अऊँ पागल निय्आ, पर सच्चाई अतै अक्ला री गल्ला करदा।
\v 26 राजा भी जसेरै सामणै अऊँ निड़र भूच्चीकरी बलु करदा, इन्या गल्ला जाणदा; अतै मिन्जो वसवास हा कि इन्या गल्ला थऊँ कोई तैस थऊँ छिपुरी निय्आ।
\v 27 हे राजा अग्रिप्पा, कै तु भविष्यवक्ता रा वसवास करदा? हा, अऊँ जाणदा कि तु वसवास करदा।”
\v 28 ता अग्रिप्पे पौलुस सोगी बलु, “तु थोड़ा ही समझाणै थऊँ मिन्जो मसीह बणाणा चाहन्दा?”
\v 29 पौलुसे बलु, “प्रमात्मै सोगी मेरी प्रार्थना हा कि कै थोड़ै मन्ज कै मतै मन्ज, सिर्फ तु ही ना पर जैतनै मणु अज्ज हुणु करदै हिन, इन्या बन्धना जो त्रोड़ी करी सो मेरै सांईये भूच्ची गान।”
\p
\v 30 ता राजा अतै हाक्म अतै बिरनीके अतै तिंआं सोगी बैहुरै उठी खड़िये;
\v 31 अतै अलग गिच्चीकरी अप्पु मन्ज कणैणा लगै, “यह मणु ऐसा ता कुछ ना करदा, जे मृत्युदण्ड़ या जेला मन्ज पाणै योग्य भोआ।”
\v 32 अग्रिप्पे फेस्तुस सोगी बलु, “अगर यह मणु कैसर री दोहाई ना दिन्दा, ता छूटी सकदा थु।”
\c 27
\s पौलुस री रोम यात्रा : क्रेते तक
\p
\v 1 जैहणै यह पक्का भूच्ची गो कि अहै जहाजा मन्ज इटली जो गान ता तिन्ये पौलुस अतै कुछ होर कैदी जो भी यूलियुस नां रै औगुस्तुस री पलटन रै अक्क सूबेदारा रै हथ्थै सौंपी दिता।
\v 2 अद्रमुतियुस रै अक्क जहाजा पुर जैडा आसिया रै कनारै री जगहा पुर गाणै बाळा थु, चढ़ीकरी तैसिओ चलाई पाऊ, अतै अरिस्तर्खुस नां रै थिस्सलुनीके रा अक्क मकिदूनी इन्दै सोगी थु।
\v 3 दूँये धैड़ै अहै सैदा मन्ज लंगर पाऊ, अतै यूलियुसे पौलुस पुर दया करी के तैसिओ तसेरै मित्रा बलै गाणा दिता कि तसेरा सत्कार करन।
\v 4 तैड़ी जहाजा चलाईकरी हवा विरोद्ध भूणै री वजह थऊँ अहै साइप्रस री आड़ मन्ज भूच्चीकरी चले;
\v 5 अतै किलिकिया अतै पंफूलिया रै नैड़ै समुद्र मन्ज भूच्चीकरी लूसिया रै मूरा मन्ज आए।
\v 6 तैड़ी सूबेदारा जो अक्क सिकन्दरिया रा जहाज इटली गान्दा मूलुं, अतै तिनी असिओ तैत पुर चढ़ाई लैऊ।
\v 7 जैहणै अहै बड़ै धैड़ै तक होळै-होळै चलीकरी मुसकला सोगी कनिदुस रै सामणै पुजै, ता ठेरैतांये कि हवा असिओ अग्गो गाणा ही ना दिच्छु करदी थी, ता अहै सलमोने रै सामणै थऊँ भूच्चीकरी क्रैते री आड़ मन्ज चलै;
\v 8 अतै तसेरै कनारै कनारै मुसकला मन्ज चलीकरी ‘शुभ लंगरबारी’ नां री अक्की जगह पुजै, जैड़ी थऊँ लसया नगर नैड़ै थु।
\p
\v 9 जैहणै मतै धैड़ै भूच्ची गै अतै जलयात्रा मन्ज जोखिम ठेरैतांये थियै कि उपवास रै धैड़ै अबै बीती गच्छुरै थियै। ता पौलुसे तिंआं जो यह बलीकरी समझाऊ,
\v 10 “हे सज्जनो, मिन्जो ऐसा लगदा कि ऐसा यात्रा मन्ज मुसिवता अतै बड़ा नुकसान, ना सिर्फ माल अतै जहाजा रा बल्कि इन्दै प्राणा रा भी भूणैवाळा हा।”
\v 11 पर सूबेदारै पौलुस री गल्ला जो कप्तान अतै जहाजा रै मालका री गल्ला थऊँ बदीकरी मनु।
\v 12 सो बन्दरगाह सर्दी कटणै तांये बदेय्आ ना थु, ठेरैतांये मतै यह विचार करू कि जहाजा जो तैड़ी थऊँ चलाईकरी अगर भूच्ची सका ता फीनिक्स पुजीकरी सर्दी कटन। यह ता क्रैते रा अक्क बन्दरगाह हा जैडा दक्षिण-पश्चिम अतै उतर-पश्चिम री कनारी खुलदा।
\s समुद्रा मन्ज तूफान
\p
\v 13 जैहणै कुछ कुछ दक्षिणी हवा चलणा लगी, ता यह सोची करी कि इन्दा मकसद पुरा भुच्ची गोआ, ता लंगर चुकु जैडा कनारै पुर पाऊरा थु अतै क्रैते जो गाणा लगै।
\v 14 पर थोड़ी देरा बाद जमीना री कनारी थऊँ अक्क बड़ी आँधी चली आई, जैड़ी ‘यूरकुलीन’ कहलान्दी हा।
\v 15 जैहणै आँधी जहाजा सोगी टकराई ता सो तैहा सामणै टिकी ना सकु, अतै अहै तैसिओ लुड़णा दिता, अतै ऐस ही तरीकै लुड़दै लुड़दै चली गै।
\v 16 ता कौदा नां रै अक्की हल्के जिने टापू री आड़ मन्ज लुड़दै लुड़दै अहै मुशकला सोगी डोंगी जो वशा मन्ज करी सके।
\v 17 फिरी मल्लाहे तैसिओ चुकी करी कई पा करी के जहाजा जो थला थऊँ बनु, अतै सुरतिस रै चोरबालु पुर टिकणै रै ड़रा थऊँ पाल अतै समान ओसाली करी लुड़दै चली गै।
\v 18 जैहणै अहै आँधी सितै बड़ै हिचकोले अतै धक्कै खाए, ता दूँये धैड़ै सो जहाजा रा माल फैंकणा लगै;
\v 19 अतै त्रिऐ धैड़ै तिन्ये अपणै हथ्था सितै जहाजा रा साज-समान भी फैंकी दिता।
\v 20 जैहणै मतै धैड़ै तक ना सुरज, ना तारै हुजे अतै बड़ी आँधी चलदी रैई, ता अन्त मन्ज इन्दै बचने री सब उम्मीद गान्दी रैई।
\p
\v 21 जैहणै सो बड़ै धैड़ै तक भूखै रै ता पौलुसे तंयारै मन्जै खड़ी करी बलु, “हे मणुओ, तुसिओ चाहिदा थु कि तुहै मेरी गल्ल हुणी करी क्रैते थऊँ ना जहाज खोलदै अतै ना यह मुसकिला इन्दी अतै ना यह नुकसान उठान्दै।
\v 22 पर अबै अऊँ तुसिओ समझांदा कि हिम्मत रखा, क्ओकि तुसु मन्ज कसी रै भी प्राणा रा नुकसान ना भूणा, पर सिर्फ जहाजा रा।
\v 23 क्ओकि प्रमात्मा जैसेरा अऊँ हा, अतै जसेरी सेवा करदा, तसेरै स्वर्गदूते मिन्जो अज्ज राती ईच्चीकरी बलुरा,
\v 24 हे पौलुस, मत डर! तिजो कैसर रै सामणै खड़ीणा जरूरीआ। हेर, प्रमात्मै सबीओ जेड़ै तिजो सोगी यात्रा करू करदै हिन, तिजो दितुरै हिन।’
\v 25 ठेरैतांये, हे सज्जनो, हिम्मत रखा; क्ओकि अऊँ प्रमात्मै रा वसवास करदा, कि जिंआं मिन्जो सितै बलुआ, तिंआं ही भूणा।
\v 26 पर असिओ कसकि टापू पुर गिच्ची टिकणा भूणा।”
\s जहाज टूटी गो
\p
\v 27 जैहणै चौदहवीं रात आई, अतै अहै अद्रेआ समुद्र मन्ज भटकदै फिरू करदै थियै ता अधी राती मल्लाह जो पता लगु कि अहै कसकि देसा रै नैड़ै पुजणा लगुरै हिन।
\v 28 थाह लैणै तांये तिन्ये बीह पुरसा गैहरा पाऊ, थोड़ा होर अग्गो फिरी थाह लैई ता समुद्र पन्द्रहा पुरसा गैहरा थु।
\v 29 ता तिन्ये पथरीली जगहा मन्ज टकराणै रै ड़रा थऊँ तिन्ये जहाजा री पचियें कनारै चंऊर लंगर पाये, अतै भ्यागा भूणै री कामना करदै रैह।
\v 30 पर जैहणै मल्लाह जहाजा थऊँ नहणा चाहन्दै थियै, अतैगलही थऊँ लंगर पाणै रै बहाने डोंगी समुद्रा मन्ज उतारी दिती;
\v 31 ता पौलुसे सूबेदारा अतै सैनका सितै बलु, “अगर जहाज ना रेय्आ, ता तुहै भी ना बची सकदै हिन।”
\v 32 ता सैनकै रसी कटीकरी डोंगी फैंकी दिती।
\p
\v 33 जैहणै भ्याग भूणै वाळी थी ता, पौलुसे यह बलीकरी सबी जो खाणै तांये समझाऊ, अज्ज चौदवां धैड़ा कि तुहै अख्रै-बख्रै हेरी करी भूखै रैह हिन, अतै कुछ ना खाऊआ।
\v 34 ठेरैतांये समझादा कि कुछ खाई लेय्आ, जैतै सितै तुन्दा बचाव भोआ; क्ओकि तुसु मन्ज कसी रै मुण्ड़ा रा अक्क बाळ भी बांका ना भूणा।”
\v 35 यह बलीकरी तिनी रोटी लैंईकरी सबी रै सामणै प्रमात्मै जो धन्यवाद करू अतै त्रोड़ी करी खाणा लगा।
\v 36 ता सो सब भी हिम्मत करी के खाणा लगै।
\v 37 अहै सब मिलीकरी जहाजा पुर दोई हौअ छयतर जिणै थियै।
\v 38 जैहणै सो खाई करी रज्जी गै, ता कणका जो समुद्रा मन्ज फैंकी करी जहाजा जो हल्का करणा लगै।
\p
\v 39 जैहणै धैड़ा भूआ ता तिन्ये तैस देसा जो ना पच्छैणु, पर अक्क खाड़ी हेरी जठेरा कनारा बड़ा चौड़ा थु, अतै सोचु कि अगर भूच्ची सका ता ऐठिये ही जहाजा जो टकान।
\v 40 ता तिन्ये लंगर जो खोलीकरी समुद्रा मन्ज छड़ी दिता अतै तैहणै ही पतवारा रै बन्धन खोली दिते, अतै हवा रै सामणै अगला पाल चढ़ाईकरी कनारै जो चली पै।
\v 41 पर दूँ समुद्रा रै संगम री जगह पैईकरी तिन्ये जहाजा जो टिकाऊ, अतै गलही जो धक्का लगु अतै सो पैई गई अतै टली ना सकी; पर पिचियें कनारी रै लहरा रै जोरा सितै टुटणा लगी।
\v 42 ता सैनके यह सोचु कि कैदी जो मारी दिन, ऐसा ना भोआ कि कोई तैरी करी नह्ही गच्छा।
\v 43 पर सूबेदारै पौलुस जो बचाणै री इच्छा थऊँ तिंआं जो ऐस विचारा थऊँ रोकु अतै यह बली करी कि जैडा तैरी सकदा, पैहलै छाळ मारी करी कनारै जो निकळी गान;
\v 44 अतै बाकि कोई पटरै पुर, अतै कोई जहाजा री होर चिजा रै सहारै निकळी गच्छा। ऐस तरीकै सब जमीना री कनारी बची निकळै।
\c 28
\s माल्टा नां री जगह पौलुस
\p
\v 1 जैहणै अहै बची निकळै ता पता लगु कि यह माल्टा द्धीप कहलान्दा।
\v 2 तैड़ी रै मणुए असु पुर अनोखी कृपा करी; क्ओकि बरखा भूणै री वजह थऊँ ठण्ड़ थी, ठेरैतांये तिन्ये अग्गा बाळी करी असिओ ठहराऊ।
\v 3 जैहणै पौलुसे छिड्डी रा भरोठू बटोरीकरी अग्गी मन्ज रखु, ता अक्क किड्डा सेका री वजह थऊँ निकळू अतै तसेरै हथ्था मन्ज लिपटी गो।
\v 4 जैहणै तिन्ये मणुए किड्डै जो तसेरै हथ्था मन्ज लिपटूरा हेरू, ता अप्पु मन्ज बलणा लगै, “सचमन्ज यह मणु हत्यारा हा कि अगर समुद्रा थऊँ बची निकळू, तांभी न्याय जिन्दा ना रैहणा दिता।”
\v 5 ता तिनी किड्डै जो अग्गी मन्ज झटकी दिता, अतै तैसिओ कुछ ना भूआ।
\v 6 पर सो यह हेरू करदै थियै कि कैहणै यह सूजी गान्दा अतै कैहणै पैंईकरी मरी गान्दा, पर जैहणै बड़ी देरा तक हेरदै रैह कि सेरा कुछ भी ना बिगडु, ता अपणा विचार बदली दिता अतै बलु, “यह कोई देवता हा।“
\p
\v 7 तैहा जगहा रै अख्रै बख्रै तैस टापू रै प्रधान पुबलियुस री जमीन थी। तिनी असिओ अपणै घरा जो नी करी मित्रभाव सोगी सेवा करी।
\v 8 पुबलियुस रा पिता बुखार अतै आँव लहू रा रोगी थु। ता पौलुसे तसेरै घरै गिच्चीकरी तैस तांये प्रार्थना करी अतै तैस पुर हथ्थ रखी करी तैसिओ ठीक करू।
\v 9 जैहणै ऐसा भुआ ता तैस द्धीपा रै बाकी बीमार आए अतै ठीक करै गै।
\v 10 तिन्ये इन्दा बड़ा आदर करू, अतै जैहणै अहै चलना लगै ता जैडा कुछ असु तांये जरूरी थु, जहाजा पुर रखी दिता।
\p
\v 11 त्राई महीने बाद अहै सिकन्दरिया रै अक्क जहाज पुर चली पै, जैडा तैस द्धीपा पुर सर्दी भर रैऊ थु, अतै जैसेरा चिन्ह् दियुसकूरी थु।
\v 12 सुरकूसा मन्ज लंगर पाई करी अहै त्राई धैड़ै तक टिकी रैह।
\v 13 तैड़ी थऊँ अहै घूमी करी रैगियुम मन्ज आए; अतै अक्क धैड़ै बाद दक्षिणी हवा चली, ता अहै दूँये धैड़ै पुतियुली मन्ज आए।
\v 14 तैडी असिओ भाई मिले, अतै तंयारै कणैणे थऊँ अहै तिंआं बलै सत धैड़ै तक रैह; अतै ऐस तरीकै सितै अहै रोम जो चले।
\v 15 तैड़ी थंउ इन्दा भाई समाचार हुणीकरी अप्पियुस रै चौक अतै त्राई सराए तक असु सोगी मुळणा चली आ, जैसिओ हेरी करी पौलुसे प्रमात्मै रा धन्यवाद करू अतै हिम्मत रखी।
\p
\v 16 जैहणै अहै रोम पुजै, ता पौलुस जो अक्क सैनिक सोगी जैडा तसेरी रखवाली करदा थु, अकेलै रैहणै री आज्ञा मूळी गई।
\s रोम मन्ज पौलुस
\p
\v 17 त्राई धैड़ै बाद तिनी यहूदी रै प्रमुख मणु जो हैदु, अतै जैहणै सो ईक्कठ्ठै भूए ता तिनी बलु, “हे भाईओ, मैंई अपणै बापदादे रै व्यवहारा रै वरोधा मन्ज कुछ भी ना करूरा, तांभी बन्दी बणाईकरी यरूशलेम थऊँ रोमी रै हथ्थै सोपी दितुरआ
\v 18 तिन्ये मिन्जो परखी करी छड़ी दिणा चांऊ, क्ओकि मिन्जो मन्ज मृत्यु रै योग्य कोई दोष निय्आ।
\v 19 पर जैहणै यहूदी ठेरै वरोधा मन्ज बलणा लगै ता मिन्जो कैसर री दोहाई दिणा पैई: यह ना कि मिन्जो अपणै मणु पुर कोई दोष लाणा थु।
\v 20 ठेरैतांये मैंई तुसिओ हैदुआ कि तुसु सोगी मुळू अतै गल्लबात करू; क्ओकि इस्त्राएल री उम्मीद तांये ही अऊँ ऐहा जंजीरा मन्ज जकडुरा।”
\v 21 तिन्ये तैस सोगी बलु, “ना अहे तेरै बारै मन्ज यहूदी जो चिठ्ठी पाई, अतै ना भाई थऊँ कुणकी इच्चीकरी तेरै बारै मन्ज कुछ दसु अतै ना बुरा बलु।
\v 22 पर तेरा विचार कै हा? सो ही अहै तिजो थऊँ हुणना चाहन्दै हिन, क्ओकि अहै जाणदै कि हर जगह ऐस मत रै वरोधा मन्ज मणु गल्ला करदै हिन।”
\p
\v 23 ता तिन्ये तैस तांये अक्क धैड़ा ठहराऊ, अतै मतै सारै मणु तैस बलै इक्कठ्ठै भूऐ, अतै सो प्रमात्मै रै राज्य री गवाही दिन्दा, अतै मूसा री व्यवस्था अतै भविष्यवक्ता री कताबा थऊँ यीशु रै बारै मन्ज समझाई समझाईकरी भ्यागा थऊँ सँझा तक वर्णन करदा रैऊ।
\v 24 ता कुछ मणुऐ तसेरी गल्ला जो मनी लैऊ, अतै कुछ वसवास ना करू।
\v 25 जैहणै सो अप्पु मन्ज अक्क मत ना भूए, ता पौलुस री ऐहा गल्ला कणेणै पुर चली गै: “पवित्र आत्मे यशायाह भविष्यवक्ता रै द्धारा तुन्दै बापदादे सोगी ठीक ही बलुरा हा,
\q1
\v 26 ‘गिच्चीकरी इन्या मणु सितै बल,
\q2 कि हुणदै ता रैहणा, पर ना समझणा,
\q3 अतै हेरदै ता रैहणा, पर जानणा निय्आ;
\q1
\v 27 क्ओकि इन्या मणु रा मन मोटा
\q2 अतै इन्यारै कन भारी भूच्ची गच्छुरै हिन,
\q3 अतै इन्ये अपणी हाख्री बन्द करूरी हिन,
\q1 ऐसा ना भोआ कि सो कदि हाख्री थऊँ हेरन,
\q2 कना थऊँ हुणन अतै मना थऊँ समझन अतै फिरी ईन,
\q3 अतै अऊँ तिंआं जो ठीक करू।’
\p
\v 28 ता तुसु जाणना कि प्रमात्मै रै ऐस उद्धार री कथा अन्यजाति बलै भैजुरी हा, अतै तिंआं हुणनिया।”
\v 29 जैहणै तिनी यह बलु ता यहूदी अप्पु मन्ज विवाद करना लगै, अतै तैड़ी थऊँ चली गै।
\p
\v 30 सो पुरै दोई साल अपणै किराये रै घरा मन्ज रैऊ,
\v 31 अतै जे कोई तैस बलै इन्दै थियै, तिंआं सबी सोगी मुळदा रैऊ अतै बिना रोक-टोक बड़ा निडर भूच्चीकरी प्रमात्मै रै राज्य रा प्रचार करदा अतै प्रभु यीशु मसीह री गल्ला सखांदा रैऊ।
